<?xml version="1.0" encoding="UTF-8"?>
<?xml-model href="http://www.stoa.org/epidoc/schema/8.19/tei-epidoc.rng"
     schematypens="http://relaxng.org/ns/structure/1.0"?>
<?xml-model href="http://www.stoa.org/epidoc/schema/8.19/tei-epidoc.rng"
     schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>De Chorographia</title>
            <author>Pomponius Mela</author>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <bibl>
               <title>Pomponius Mela, de Chorographia I</title>
               <pubPlace>The Latin Library</pubPlace>
               <ref
                  target="http://www.thelatinlibrary.com/pomponius1.html"
               />
            </bibl>
         </sourceDesc>
      </fileDesc>
      <encodingDesc>
         <refsDecl n="CTS">
            <cRefPattern n="paragraph" matchPattern="(\d+).(\d+)" replacementPattern="#xpath(/tei:TEI/tei:text/tei:body/tei:div/tei:div[@n='$1']/tei:p[@n='$2'])">
               <p>This pattern extracts paragraphs in books</p>
            </cRefPattern>
            <cRefPattern n="book" matchPattern="(\d+)" replacementPattern="#xpath(/tei:TEI/tei:text/tei:body/tei:div/tei:div[@n='$1'])">
               <p>This pattern extracts books</p>
            </cRefPattern>
         </refsDecl>
      </encodingDesc>
      <revisionDesc>
         <change who="#clerice" when="2017-08-17">Original transformation into Capitains
            Epidoc</change>
      </revisionDesc>
   </teiHeader>
   <text>
      <body>
         <div xml:lang="lat" type="edition" n="urn:cts:latinLit:stoa0200.stoa001.latinlibrary-lat1">
            <div type="textpart" subtype="book" n="1">
               <p n="1">Orbis situm dicere aggredior, impeditum opus et facundiae minime capax -
                  constat enim fere gentium locorumque nominibus et eorum perplexo satis ordine,
                  quem persequi longa est magis quam benigna materia - verum aspici tamen
                  cognoscique dignissimum, et quod, si non ope ingenii orantis, at ipsa sui
                  contemplatione pretium operae attendentium absolvat.</p>

               <p n="2">Dicam autem alias plura et exactius, nunc ut quaeque erunt clarissima et
                  strictim. Ac primo quidem quae sit forma totius, quae maximae partes, quo singulae
                  modo sint atque habitentur expediam, deinde rursus oras omnium et litora ut intra
                  extraque sunt, atque ut ea subit ac circumluit pelagus, additis quae in natura
                  regionum incolarumque memoranda sunt. Id quo facilius sciri possit atque accipi,
                  paulo altius summa repetetur.</p>

               <p n="3">Omne igitur hoc, quidquid est cui mundi caelique nomen indidimus, unum id
                  est et uno ambitu se cunctaque amplectitur. Partibus differt; unde sol oritur
                  oriens nuncupatur aut ortus, quo demergitur occidens vel occasus, qua decurrit
                  meridies, ab adversa parte septentrio.</p>

               <p n="4">Huius medio terra sublimis cingitur undique mari, eodemque in duo latera
                  quae hemisphaeria nominant ab oriente divisa ad occasum zonis quinque
                  distinguitur. Mediam aestus infestat, frigus ultimas; reliquae habitabiles paria
                  agunt anni tempora, verum non pariter. Antichthones alteram, nos alteram
                  incolimus. Illius situs ob ardorem intercedentis plagae incognitus, huius dicendus
                  est.</p>

               <p n="5">Haec ergo ab ortu porrecta ad occasum, et quia sic iacet aliquanto quam ubi
                  latissima est longior, ambitur omnis oceano, quattuorque ex eo maria recipit; unum
                  a septentrione, a meridie duo, quartum ab occasu. Suis locis illa referentur.</p>

               <p n="6">Hoc primum angustum nec amplius decem milibus passuum patens terras aperit
                  atque intrat. Tum longe lateque diffusum abigit vaste cedentia litora, iisdemque
                  ex diverso prope coeuntibus adeo in artum agitur, ut minus mille passibus pateat.
                  Inde se rursus sed modice admodum laxat, rursusque etiam quam fuit artius exit in
                  spatium. Quo cum est acceptum, ingens iterum et magno et paludi ceterum exiguo ore
                  coniungitur. Id omne qua venit quaque dispergitur uno vocabulo</p>

               <p n="7">Nostrum mare dicitur. Angustias introitumque venientis nos fretum, Graeci
                  porthmon appellant. Qua diffunditur alia aliis locis cognomina acceptat. Vbi
                  primum se artat, Hellespontus vocatur, Propontis ubi expandit, ubi iterum pressit
                  Thracius Bosphorus, ubi iterum effudit Pontus Euxinus, qua paludi committitur
                  Cimmerius Bosphorus, palus ipsa Maeotis.</p>

               <p n="8">Hoc mari et duobus inclutis amnibus, Tanai atque Nilo, in tres partes
                  universa dividitur. Tanais a septentrione ad meridiem vergens in mediam fere
                  Maeotida defluit; et ex diverso Nilus in pelagus. quod terrarum iacet a freto ad
                  ea flumina ab altero latere Africam vocamus, ab altero Europen: ad Nilum Africam,
                  ad Tanain Europen. Vltra quicquid est, Asia est.</p>

               <p n="9">Tribus hanc e partibus tangit oceanus, ita nominibus ut locis differens,
                  Eous ab oriente, a meridie Indicus, a septentrione Scythicus. Ipsa ingenti ac
                  perpetua fronte versa ad orientem tantum ibi se in latitudinem effundit quantum
                  Europe et Africa et quod inter ambas pelagus inmissum est. Inde cum aliquatenus
                  solida processit, ex illo oceano quem Indicum diximus, Arabicum mare et Persicum,
                  ex Scythico Caspium recipit; et ideo qua recipit angustior, rursus expanditur et
                  fit tam lata quam fuerat. Dein cum iam in suum finem aliarumque terrarum confinia
                  devenit, media nostris aequoribus excipitur, reliqua altero cornu pergit ad Nilum,
                  altero ad Tanain.</p>

               <p n="10">Ora eius cum alveo Nili amnis ripis descendit in pelagus, et diu sicut
                  illud incedit, ita sua litora porrigit; dein fit venienti obviam, et primum se
                  ingenti ambitu incurvat, post se ingenti fronte ad Hellesponticum fretum extendit;
                  ab eo iterum obliqua ad Bosphorum, iterum iterumque ad Ponticum latus curva,
                  aditum Maeotidos transverso margine adtingit, ipsam gremio ad Tanain usque
                  conplexa fit ripa qua Tanais est.</p>

               <p n="11">In ea primos hominum ab oriente accipimus Indos et Seras et Scythas. Seres
                  media ferme Eoae partis incolunt, Indi <add>et Scythae</add> ultima: ambo late
                  patentes neque in hoc tantum pelagus effusi. Spectant enim etiam meridiem Indi,
                  oramque Indici maris, nisi quoad aestus inhabitabilem efficiunt, diu continuis
                  gentibus occupant. Spectant et septentrionem Scythae, ac litus Scythicum, nisi
                  unde frigoribus arcentur, usque ad Caspium sinum possident.</p>

               <p n="12">Indis proxima est Ariane, deinde Aria et Cedrosis et Persis ad sinum
                  Persicum. Hunc populi Persarum ambiunt, illum alterum Arabes. Ab his quod in
                  Africam restat Aethiopum est. Illic Caspiani Scythis proximi sinum Caspium
                  cingunt. Vltra Amazones ultraque eas Hyperborei esse memorantur. Interiora
                  terrarum multae variaeque gentes habitant, Gandari et Pariani et Bactri, Sugdiani,
                  Pharmacotrophi, Chomarae, Choamani, Propanisadae, Dahae super Scythas Scytharumque
                  deserta, ac super Caspium sinum Comari, Massagetae, Cadusi, Hyrcani, Hiberi, super
                  Amazonas et Hyperboreos Cimmerii, Cissianti, Achaei, Georgili, Moschi, Cercetae,
                  Phoristae, Rimphaces, atque ubi in nostra maria tractus excedit Matiani, Tibarani
                  et notiora iam nomina Medi, Armenii, Commageni, Murrani, Vegeti, Cappadoces,
                  Gallograeci, Lycaones, Phryges, Pisidae, Isauri, Lydi, Syrocilices. Rursus ex his
                  quae meridiem spectant eaedemque gentes interiora litora tenent usque ad sinum
                  Persicum. Super hunc sunt Parthi et Assyrii, super illum alterum Babylonii, et
                  super Aethiopas Aegyptii. Ripis Nili amnis et mari proxima idem Aegyptii
                  possident. Deinde Arabia angusta fronte sequentia litora adtingit. Ab ea usque ad
                  flexum illum quem supra rettulimus Syria, et in ipso flexu Cilicia, extra autem
                  Lycia et Pamphylia, Caria, Ionia, Aeolis, Troas usque ad Hellespontum. Ab eo
                  Bithyni sunt ad Thracium Bosphorum. Circa Pontum aliquot populi alio alioque fine
                  uno omnes nomine Pontici. Ad lacum Maeotici, ad Tanain Sauromatae.</p>

               <p n="13">Europa terminos habet ab oriente Tanain et Maeotida et Pontum, a meridie
                  reliqua Nostri maris, ab occidente Atlanticum, a septentrione Britannicum oceanum.
                  Ora eius forma litorum a Tanai ad Hellespontum, qua ripa est dicti amnis, qua
                  flexum paludis ad Ponticum redigit, qua Propontidi et Hellesponto latere adiacet,
                  contrariis litoribus Asiae non opposita modo verum et similis est.</p>

               <p n="14">Inde ad fretum nunc vaste retracta nunc prominens tres maximos sinus
                  efficit, totidemque se in altum magnis frontibus evehit. Extra fretum ad
                  occidentem inaequalis admodum praecipue media procurrit; ad septentrionem, nisi
                  ubi semel iterumque grandi recessu abducitur, paene ut directo limite extenta
                  est.</p>

               <p n="15">Mare quod primo sinu accipit Aegaeum dicitur; quod sequenti in ore Ionium,
                  Hadriaticum interius; quod ultimo nos Tuscum [quem] Grai Tyrrhenicum
                  perhibent.</p>

               <p n="16">Gentium prima est Scythia, alia quam dicta est ad Tanain, media ferme
                  Pontici lateris, hinc in Aegaei partem pertinens Thracia, huic Macedonia
                  adiungitur. Tum Graecia prominet, Aegaeumque ab Ionio mari dirimit. Hadriatici
                  latus Illyris occupat. Inter ipsum Hadriaticum et Tuscum Italia procurrit. In
                  Tusco intimo Gallia est, ultra Hispania.</p>

               <p n="17">Haec in occidentem diuque etiam ad septentrionem diversis frontibus vergit.
                  Deinde rursus Gallia est longe et a nostris litoribus hucusque permissa. Ab ea
                  Germani ad Sarmatas porriguntur, illi ad Asiam.</p>

               <p n="18">Africa ab orientis parte Nilo terminata, pelago a ceteris, brevior est
                  quidem quam Europe, quia nec usquam Asiae et non totis huius litoribus obtenditur,
                  longior tamen ipsa quam latior, et qua ad fluvium adtingit latissima, utque inde
                  procedit ita media praecipue in iuga exsurgens pergit incurva ad occasum,
                  fastigatque se molliter; et ideo ex spatio paulatim adductior ubi finitur ibi
                  maxime angusta est.</p>

               <p n="19">Quantum incolitur eximie fertilis, verum quod pleraque eius inculta et aut
                  harenis sterilibus obducta aut ob sitim caeli terrarumque deserta sunt aut
                  infestantur multo ac malefico genere animalium, vasta est magis quam frequens.
                  Mare quo cingitur a septentrione Libycum, a meridie Aethiopicum, ab occidente
                  Atlanticum dicimus. In ea parte quae Libyco adiacet proxima Nilo provincia quam
                  Cyrenas vocant; dein cui totius regionis vocabulo cognomen inditum est Africa.
                  Cetera Numidae et Mauri tenent, sed Mauri <add>et</add> in Atlanticum pelagus
                  expositi. Vltra Nigritae sunt et Pharusii usque ad Aethiopas. Hi et reliqua huius
                  et totum latus quod meridiem spectat usque in Asiae confinia possident.</p>

               <p n="20">At super ea quae Libyco mari adluuntur Libyes Aegyptii sunt et
                  Leucoaethiopes et natio frequens multiplexque Gaetuli. Deinde late vacat regio
                  perpetuo tractu inhabitabilis. Tum primos ab oriente Garamantas, post Augilas et
                  Trogodytas, et ultimos ad occasum Atlantas audimus. Intra, si credere libet, vix
                  iam homines magisque semiferi Aegipanes et Blemyes et Gamphasantes et Satyri sine
                  tectis ac sedibus passim vagi habent potius terras quam habitant.</p>

               <p n="21">Haec summa nostri orbis, hae maximae partes, hae formae gentesque partium.
                  Nunc exactius oras situsque dicturo inde est commodissimum incipere unde terras
                  Nostrum pelagus ingreditur, et ab his potissimum quae influenti dextra sunt;
                  deinde stringere litora ordine quo iacent, peragratisque omnibus quae id mare
                  attingunt legere etiam illa quae cingit oceanus; donec cursus incepti operis,
                  intra extraque circumvectus orbem, illuc unde coeperit redeat.</p>

               <p n="22">Dictum est Atlanticum esse oceanum qui terras ab occidente contingeret.
                  hinc in Nostrum mare pergentibus laeva Hispania, Mauretania dextra est, primae
                  partes illa Europae, haec Africae. Eius orae finis Mulucha, caput atque exordium
                  est promunturium quod Graeci Ampelusiam, Afri aliter sed idem significante
                  vocabulo appellant. In eo est specus Herculi sacer, et ultra specum Tinge oppidum
                  pervetus et ab Antaeo, ut ferunt, conditum. Exstat rei signum parma elephantino
                  tergori exsecta ingens et ob magnitudinem nulli nunc usuro habilis, quam locorum
                  accolae ab illo gestatam pro vero habent traduntque et inde eximie colunt.</p>

               <p n="23">Deinde est mons praealtus, ei quem ex adverso Hispania adtollit obiectus:
                  hunc Abilam, illum Calpen vocant, Columnas Herculis utrumque. Addit fama nominis
                  fabulam, Herculem ipsum iunctos olim perpetuo iugo diremisse colles, atque ita
                  exclusum antea mole montium oceanum ad quae nunc inundat admissum. Hic iam mare
                  latius funditur, submotasque vastius terras magno impetu inflectit. ceterum regio
                  ignobilis et vix quicquam inlustre sortita parvis oppidis habitatur, parva flumina
                  emittit, solo quam viris melior et segnitia gentis obscura.</p>

               <p n="24">Ex his tamen quae commemorare non piget montes sunt alti qui continenter et
                  quasi de industria in ordinem expositi ob numerum Septem, ob similitudinem Fratres
                  nuncupantur. Tumuada fluvius, et Rusigada et Siga parvae urbes, et portus cui
                  Magno est cognomen ob spatium. Mulucha ille quem diximus amnis est nunc gentium
                  olim regnorum quoque terminus, Bocchi Iugurthaeque.</p>

               <p n="25">Ab eo Numidia ad ripas exposita fluminis Ampsaci spatio quidem quam
                  Mauretania angustior est, verum et culta magis et ditior. Vrbium quas habet
                  maximae sunt Cirta procul a mari, nunc Sittianorum colonia, quondam regum domus,
                  et cum Syphacis foret opulentissima, Iol ad mare aliquando ignobilis, nunc quia
                  Iubae regia fuit et quod Caesarea vocitatur inlustris.</p>

               <p n="26">Citra hanc, nam in medio ferme litore sita est, Cartinna et Arsinna sunt
                  oppida et Quiza castellum et Laturus sinus et Sardabale fluvius. Vltra monumentum
                  commune regiae gentis, deinde Icosium Ruthisia urbes, effluentes inter eas Aucus
                  et Nabar aliaque quae taceri nullum rerum famaeve dispendium est.</p>

               <p n="27">Interius et longe satis a litore, si fidem res capit, mirum ad modum spinae
                  piscium muricum ostrearumque fragmenta saxa adtrita, uti solent, fluctibus et non
                  differentia marinis infixae cautibus anchorae et alia eiusmodi signa atque
                  vestigia effusi olim usque ad ea loca pelagi in campis nihil alentibus esse
                  invenirique narrantur.</p>

               <p n="28">Regio quae sequitur a promunturio Metagonio ad Aras Philaenorum proprie
                  nomen Africae usurpat. In ea sunt oppida Hippo Regius et Rusiccade et
                  Thabraca.</p>

               <p n="29">Dein tria promunturia Candidum, Apollinis, Mercurii, vaste proiecta in
                  altum, duos grandes sinus efficiunt. Hipponensem vocant proximum ab Hippone
                  Diarryto quod litori eius adpositum est. In altero sunt Castra Dellia, Castra
                  Cornelia, flumen Bagrada; Utica et Carthago ambae inclutae ambae a Phoenicibus
                  conditae, illa fato Catonis insignis, haec suo, nunc populi Romani colonia, olim
                  imperii eius pertinax aemula, iam quidem iterum opulenta, etiam nunc tamen priorum
                  excidio rerum quam ope praesentium clarior. Hadrumetum, Leptis, Clupea,
                  Habromacte, Phyre, Neapolis hinc ad Syrtim adiacent ut inter ignobilia
                  celeberrimae.</p>

               <p n="30">Syrtis sinus est centum fere milia passuum qua mare accipit patens,
                  trecenta qua cingit; verum inportuosus atque atrox et ob vadorum frequentium
                  brevia, magisque etiam ob alternos motus pelagi affluentis ac refluentis
                  infestus.</p>

               <p n="31">Super hunc ingens palus amnem Tritona recipit, ipsa Tritonis, unde et
                  Minervae cognomen inditum est, ut incolae arbitrantur, ibi genitae; faciuntque ei
                  fabulae aliquam fidem, quod quem natalem eius putant ludicris virginum inter se
                  decertantium celebrant.</p>

               <p n="32">Vltra est Oea oppidum et Cinyps fluvius per uberrima arva decidens, tum
                  Leptis altera et Syrtis nomine atque ingenio par priori, ceterum altero fere
                  spatio qua dehiscit quaque flexum agit amplior. Eius promunturium est Borion, ab
                  eoque incipiens ora, quam Lotophagi tenuisse dicuntur, usque ad Phyconta, et id
                  promunturium est, inportuoso litore pertinet.</p>

               <p n="33">Arae ipsae nomen ex Philaenis fratribus traxere, qui contra Cyrenaicos
                  missi Carthagine ad dirimendum condicione bellum diu iam de finibus et cum magnis
                  amborum cladibus gestum, postquam in eo quod convenerat non manebatur, ut ubi
                  legati concurrerent, certo tempore utrimque dimissi, ibi termini statuerentur,
                  pacti de integro ut quidquid citra esset popularibus cederet, mirum et memoria
                  dignissimum facinus, hic se vivos obrui pertulerunt.</p>

               <p n="34">Inde ad Catabathmon Cyrenaica provincia est, in eaque sunt Hammonis
                  oraculum fidei inclutae, et fons quem Solis adpellant, et rupes quaedam austro
                  sacra. Haec cum hominum manu attingitur, ille inmodicus exsurgit harenasque quasi
                  maria agens sic saevit ut fluctibus. Fons media nocte fervet, mox et paulatim
                  tepescens fit luce frigidus, tunc ut sol surgit ita subinde frigidior per meridiem
                  maxime riget, sumit dein teporem iterum, et prima nocte calidus, atque ut illa
                  procedit ita caldior rursus cum est media perfervet.</p>

               <p n="35">In litore promunturia sunt Zephyrion et Naustathmos, portus Paraetonius,
                  urbes Hesperia, Apollonia, Ptolemais, Arsinoe atque unde terris nomen est ipsa
                  Cyrene.</p>

               <p n="36">Catabathmos vallis devexa in Aegyptum finit Africam. Orae sic habitantur ad
                  nostrum maxime ritum moratis cultoribus, nisi quod quidam linguis differunt et
                  cultu deum quos patrios servant ac patrio more venerantur. Proximis nullae quidem
                  urbes stant, tamen domicilia sunt quae mapalia appellantur. Victus asper et
                  munditiis carens. Primores sagis velantur, vulgus bestiarum pecudumque pellibus.
                  Humi quies epulaeque capiuntur. Vasa ligno fiunt aut cortice. Potus est lac
                  sucusque bacarum. Cibus est caro plurimum ferina: nam gregibus, quia id solum
                  opimum est, quod potest parcitur.</p>

               <p n="37">Interiores incultius etiam secuntur vagi pecora, utque <add>e</add>a pabulo
                  ducta sunt ita se ac tuguria sua promovent, atque ubi dies deficit ibi noctem
                  agunt. Quamquam in familias passim et sine lege dispersi nihil in commune
                  consultant, tamen quia singulis aliquot simul coniuges et plures ob id liberi
                  adgnatique sunt nusquam pauci. Ex his qui ultra deserta esse memorantur Atlantes
                  solem exsecrantur et dum oritur et dum occidit ut ipsis agrisque pestiferum.
                  Nomina singuli non habent, non vescuntur animalibus, neque illis in quiete qualia
                  ceteris mortalibus visere datur.</p>

               <p n="38">Trogodytae nullarum opum domini strident magis quam locuntur, specus
                  subeunt alunturque serpentibus.</p>

               <p n="39">Apud Garamantas etiam armenta sunt eaque obliqua cervice pascuntur, nam
                  pronis directa in humum cornua officiunt. Nulli certa uxor est. Ex his qui tam
                  confuso parentium coitu passim incertique nascuntur quos pro suis colant formae
                  similitudine agnoscunt. Augilae manes tantum deos putant, per eos deierant, eos ut
                  oracula consulunt, precatique quae volunt, ubi tumulis incubuere, pro responsis
                  ferunt somnia. Feminis eorum sollemne est nocte qua nubunt omnium stupro patere
                  qui cum munere advenerint, et tum cum plurimis concubuisse maximum decus, in
                  reliquum pudicitia insignis est. Nudi sunt Gamphasantes armorumque omnium ignari;
                  nec vitare sciunt tela nec iacere, ideoque obvios fugiunt, neque aliorum quam
                  quibus idem ingenii est aut congressus aut conloquia patiuntur.</p>

               <p n="40">Blemyis capita absunt, vultus in pectore est. Satyris praeter effigiem
                  nihil humani. Aegipanum quae celebratur ea forma est. Haec de Africa.</p>

               <p n="41">Asiae prima pars Aegyptus inter Catabathmon et Arabas; ab hoc litore
                  penitus immissa donec Aethiopiam dorso contingat ad meridiem refugit. Terra expers
                  imbrium mire tamen fertilis et hominum aliorumque animalium perfecunda generatrix.
                  Nilus efficit, amnium in Nostrum mare permeantium maximus.</p>

               <p n="42">Hic ex desertis Africae missus nec statim navigari facilis nec statim Nilus
                  est, et cum diu simplex saevusque descendit, circa Meroen late patentem insulam in
                  Aethiopiam diffunditur, alteraque parte Astabores altera Astape dictus est. Vbi
                  rursus coit ibi nomen hoc capit.</p>

               <p n="43">Inde partim asper partim navigia patiens in immanem lacum devenit, ex quo
                  praecipiti impetu egressus et Tachempso alteram insulam amplexus usque ad
                  Elephantinen urbem Aegyptiam atrox adhuc fervensque decurrit. Tum demum placidior
                  et iam bene navigabilis primum iuxta Cercasorum oppidum triplex esse incipit.
                  Deinde <add>iterum</add> iterumque divisus ad Delta et ad Melyn it per omnem
                  Aegyptum vagus atque dispersus, septemque in ora se scindens singulis tamen
                  grandis evolvitur.</p>

               <p n="44">Non pererrat autem tantum eam sed aestivo sidere exundans etiam irrigat,
                  adeo efficacibus aquis ad generandum alendumque, ut praeter id quod scatet
                  piscibus, quod hippopotamos crocodilosque vastas beluas gignit, glaebis etiam
                  infundat animas, ex ipsaque humo vitalia effingat. Hoc eo manifestum est, quod ubi
                  sedavit diluvia ac se sibi reddidit, per umentes campos quaedam nondum perfecta
                  animalia sed tum primum accipientia spiritum et ex parte iam formata ex parte
                  adhuc terrena visuntur.</p>

               <p n="45">Crescit porro, sive quod solutae magnis aestibus nives ex inmanibus
                  Aethiopiae iugis largius quam ripis accipi queant defluunt, sive quod sol hieme
                  terris propior et ob id fontem eius minuens tunc altius abit, sinitque integrum et
                  ut est plenissimus surgere, sive quod per ea tempora flantes Etesiae aut actas a
                  septentrione in meridiem nubes super principia eius imbre praecipitant, aut
                  venienti obviae adverso spiritu cursum descendentis impediunt, aut harenis quas
                  cum fluctibus litori adplicant ostia obducunt; fitque maior vel quod nihil ex
                  semet amittit, vel quod plus quam solet accipit, vel quod minus quam debet
                  emittit.</p>

               <p n="46">Quod si est alter orbis suntque oppositi nobis a meridie antichthones, ne
                  illud quidem a vero nimium abscesserit, in illis terris ortum amnem, ubi subter
                  maria caeco alveo penetraverit, in nostris rursus emergere, et hac re solstitio
                  adcrescere quod tum hiemps sit unde oritur.</p>

               <p n="47">Alia quoque in his terris mira sunt. In quodam lacu Chemmis insula lucos
                  silvasque et Apollinis grande sustinens templum natat, et quocumque venti agunt
                  pellitur. Pyramides tricenum pedum lapidibus exstructae, quarum maxima, tres
                  namque sunt, quattuor fere soli iugera qua sedet occupat, totidem in altitudinem
                  erigitur. Moeris, aliquando campus nunc lacus viginti milia passuum in circuitum
                  patens, altior quam ad navigandum magnis onustisque navibus satis est.</p>

               <p n="48">Psammetichi opus labyrinthus, domos mille et regias duodecim perpetuo
                  parietis ambitu amplexus, marmore exstructus ac tectus, unum in se descensum
                  habet, intus paene innumerabiles vias, multis ambagibus huc et illuc remeantibus,
                  sed continuo anfractu et saepe revocatis porticibus ancipites: quibus subinde
                  alium super alios orbem agentibus, et subinde tantum redeunte flexu quantum
                  processerat, magno et explicabili tamen errore perplexus est. Cultores regionum
                  multo aliter a ceteris agunt. Mortuos fimo obliti plangunt: nec cremare aut fodere
                  fas putant, verum arte medicatos intra penetralia conlocant. Suis litteris
                  perverse utuntur. Lutum inter manus, farinam calcibus subigunt. Forum ac negotia
                  feminae, viri pensa ac domus curant; onera illae umeris, hi capitibus accipiunt;
                  parentes cum egent, illis [mulieribus scilicet] necesse est, his liberum est
                  alere. Cibos palam et extra tecta sua capiunt, obscena intimis aedium reddunt.</p>

               <p n="49">Colunt effigies multorum animalium atque ipsa magis animalia, sed alia
                  alii: adeo ut quaedam eorum etiam per inprudentiam interemisse capitale sit, et
                  ubi morbo aut forte extincta sint sepelire ac lugere sollemne sit. Apis populorum
                  omnium numen est: bos niger certis maculis insignis et cauda linguaque dissimilis
                  aliorum. Raro nascitur nec coitu pecudis, ut aiunt, sed divinitus et caelesti igne
                  conceptus, diesque quo gignitur genti maxime festus est.</p>

               <p n="50">Ipsi vetustissimi ut praedicant hominum trecentos et triginta reges ante
                  Amasim, et supra tredecim milium annorum aetates certis annalibus referunt
                  mandatumque litteris servant, dum Aegyptii sunt, quater cursus suos vertisse
                  sidera ac solem bis iam occidisse unde nunc oritur.</p>

               <p n="51">Viginti <add>milia</add> urbium Amasi regnante habitarunt et nunc multas
                  habitant. Earum clarissimae procul a mari Sais, Memphis, Syene, Bubastis,
                  Elephantine Thebae utique <add>quae</add> ut Homero dictum est centum portas sive
                  ut alii aiunt centum aulas habent, totidem olim principum domos, solitasque
                  singulas ubi negotium exegerat dena armatorum milia effundere; in litore
                  Alexandria Africae contermina, Pelusium Arabiae. Ipsas oras secant Canopicum,
                  Bolbiticum, Sebennyticum, Pathmeticum, Mendesium, Cataptystum, Pelusiacum Nili
                  ostia.</p>

               <p n="52">Arabia hinc ad Rubrum mare pertinet, sed illic magis laeta et ditior ture
                  atque odoribus abundat, hic nisi qua Casio monte adtollitur plana et sterilis
                  portum admittit Azotum suarum mercium emporium, qua in altum abit adeo edita, ut
                  ex summo vertice a quarta vigilia ortum solis ostendat.</p>

               <p n="53">Syria late litora tenet, terrasque etiam latius introrsus, aliis aliisque
                  nuncupata nominibus: nam et Coele dicitur et Mesopotamia et Damascene et Adiabene
                  et Babylonia et Iudaea et Co<add>mmagene et</add> Sophene.</p>

               <p n="54">Hic Palaestine est qua tangit Arabas, tum Phoenice; et ubi se Ciliciae
                  committit Antiochia, olim ac diu potens, sed cum eam regno Semiramis tenuit longe
                  potentissima. Operibus certe eius insignia multa sunt; duo maxime excellunt;
                  constituta urbs mirae magnitudinis Babylon, ac siccis olim regionibus Euphrates et
                  Tigris immissi.</p>

               <p n="55">Ceterum in Palaestina est ingens et munita admodum Gaza: sic Persae
                  aerarium vocant, et inde nomen est, quod cum Cambyses armis Aegyptum peteret, huc
                  belli et opes et pecuniam intulerat. Est non minor Ascalon; est Iope ante diluvium
                  ut ferunt condita, ubi Cephea regnasse eo signo accolae adfirmant, quod titulum
                  eius fratrisque Phinei veteres quaedam arae cum religione plurima retinent: quin
                  etiam rei celebratae carminibus ac fabulis, servataeque a Perseo Andromedae clarum
                  vestigium marinae beluae ossa immania ostentant.</p>

               <p n="56">Phoenicen inlustravere Phoenices, sollers hominum genus et ad belli
                  pacisque munia eximium: litteras et litterarum operas aliasque etiam artes, maria
                  navibus adire, classe confligere, inperitare gentibus, regnum proeliumque
                  conmenti.</p>

               <p n="57">In ea est [et] Tyros aliquando insula, nunc adnexa terris * * * , quod ab
                  inpugnante quondam Alexandro iacta <add>sunt</add> opera. Vici tenent ulteriora et
                  adhuc opulenta Sidon, antequam a Persis caperetur maritimarum urbium maxima.</p>

               <p n="58">Ab ea ad promunturium Theuprosopon duo sunt oppida Byblos et Botrys: ultra
                  tria fuerunt singulis inter se stadiis distantia; locus ex numero Tripolis
                  dicitur.</p>

               <p n="59">Tum Simyra castellum et urbs non obscura Marathos. Inde iam non obliqua
                  pelago sed adversa adiacens Asia grandem sinum inflexo tractu litoris accipit.
                  Populi dites circumsident; situs efficit: quia regio fertilis crebris et
                  navigabilibus alveis fluminum pervia diversas opes maris atque terrarum facili
                  commercio permutat ac miscet.</p>

               <p n="60">In eo prima est reliqua pars Syriae cui Antiochiae cognomen additur, et in
                  ora eius urbes Seleucia, Hypatos, Berytos, Laodicea, Rosos, amnesque qui inter eas
                  eunt Lycos et Hypatos et Orontes; tum mons Amanus et ab eo statim Myriandros et
                  Cilices.</p>

               <p n="61">At in recessu intimo locus est magni aliquando discriminis, fusorum ab
                  Alexandro Persarum fugientisque Darii spectator ac testis, nunc ne minima quidem,
                  tunc ingenti urbe celebris. Issos fuit, et hac re sinus Issicus dicitur. Procul
                  inde Hammodes promunturium inter Pyramum Cydnumque fluvios iacet. Pyramus Isso
                  propior Mallon praeterfluit, Cydnus ultra per Tarsum exit.</p>

               <p n="62">Deinde urbs est olim a Rhodiis Argivisque, post piratis Pompeio adsignante
                  possessa, nunc Pompeiopolis tunc Soloe. Iuxta in parvo tumulo Arati poetae
                  monimentum ideo referendum, quia - ignotum quam ob causam - iacta in id saxa
                  dissiliunt. Non longe hinc Corycos oppidum portu saloque incingitur, angusto
                  tergore continenti adnexum.</p>

               <p n="63">Supra specus est nomine Corycius singulari ingenio, ac supra quam ut
                  describi facile possit eximius. Grandi namque hiatu patens montem litori adpositum
                  et decem stadiorum clivo satis arduum ex summo statim vertice aperit. Tunc alte
                  demissus et quantum demittitur amplior viret lucis pendentibus undique, et totum
                  se nemoroso laterum orbe conplectitur: adeo mirificus ac pulcher, ut mentes
                  accedentium primo aspectu consternat, ubi contemplari duravere non satiet.</p>

               <p n="64">Vnus in eum descensus est angustus asper quingentorum et mille passuum per
                  amoenas umbras et opaca silvae quiddam agreste resonantis, rivis hinc atque illinc
                  fluitantibus. Vbi ad ima perventum est, rursum specus alter aperitur ob alia
                  dicendus. Terret ingredientes sonitu cymbalorum divinitus et magno fragore
                  crepitantium.</p>

               <p n="65">Deinde aliquamdiu perspicuus, mox et quo magis subitur obscurior, ducit
                  ausos penitus, alteque quasi cuniculo admittit. Ibi ingens amnis ingenti fonte se
                  extollens tantummodo se ostendit, et ubi magnum impetum brevi alveo traxit, iterum
                  demersus absconditur. Intra spatium est magis quam ut progredi quisquam ausit
                  horribile et ideo incognitum.</p>

               <p n="66">Totus autem augustus et vere sacer, habitarique a diis et dignus et
                  creditus, nihil non venerabile et quasi cum aliquo numine se ostentat.</p>

               <p n="67">Alius ultra est quem Typhoneum vocant, ore angusto et multum, ut experti
                  tradidere, pressus, et ob id adsidua nocte suffusus neque umquam perspici facilis,
                  sed quia aliquando cubile Typhonis fuit et quia nunc demissa in se confestim
                  exanimat natura fabulaque memorandus.</p>

               <p n="68">Duo deinde promunturia sunt Sarpedon, finis aliquando regni Sarpedonis, et
                  quod Ciliciam a Pamphylia distinguit Anemurium, interque ea Celenderis et Nagidos
                  Samiorum coloniae; sed Celenderis Sarpedoni propior.</p>

               <p n="69">In Pamphylia est Melas navigabilis fluvius, oppidum Sida et alter fluvius
                  Eurymedon. Magna apud eum Cimonis Atheniensium ducis adversus Phoenicas et Persas
                  navalis pugna atque victoria fuit. Mare quo pugnatum est ex edito admodum colle
                  prospectat Aspendos, quam Argivi condiderant, possedere finitimi.</p>

               <p n="70">Deinde alii duo validissimi Cestros et Cataractes: Cestros navigari
                  facilis, hic quia se praecipitat ita dictus. Inter eos Perga est oppidum, et
                  Dianae quam ab oppido Pergaeam vocant templum. Trans eosdem mons Sardemisos et
                  Phaselis a Mopso condita finis Pamphyliae.</p>

               <p n="71">Lycia continuo, cognominata a Lyco rege Pandionis filio, atque, ut ferunt,
                  infestata olim Chimaerae ignibus, Sidae portu et Tauri promunturio grandem sinum
                  claudit.</p>

               <p n="72">Taurus ipse ab Eois litoribus exsurgens vaste satis attollitur, dein dextro
                  latere ad septentrionem, sinistro ad meridiem versus it in occidentem rectus et
                  perpetuo iugo, magnarumque gentium qua dorsum agit terminus, ubi terras diremit,
                  exit in pelagus. Idem autem et totus, ut dictus est, dicitur, etiam qua spectat
                  orientem, deinde Haemodes et Caucasus et Propanisus, tum Caspiae pylae, Niphates,
                  Armeniae pylae, et ubi iam nostra maria contingit Taurus iterum.</p>

               <p n="73">Post eius promunturium flumen est Limyra et eodem nomine civitas, atque ut
                  multa oppida sic praeter Pataram non inlustria. Illam nobilem facit delubrum
                  Apollinis quondam opibus et oraculi fide Delphico simile. Vltra est Xanthus flumen
                  et Xanthos oppidum, mons Cragus et quae Lyciam finit urbs Telmesos.</p>

               <p n="74">Caria sequitur. Habitant incertae originis. Alii indigenas, sunt qui
                  Pelasgos, quidam Cretas existimant. Genus usque eo quondam armorum pugnaeque
                  amans, ut aliena etiam bella mercedibus agerent. Hic castella sunt aliquot, dein
                  promunturia duo Pedalion et Crya, et secundum Calbim amnem Caunus oppidum
                  valetudine habitantium infame.</p>

               <p n="75">Inde ad Halicarnasson haec iacent: Rhodiorum aliquot coloniae, portus duo,
                  Gelos et cui ex urbe quam amplectitur Thyssanusa cognomen est, inter eos oppidum
                  Larumna et Pandion collis in mare emissus, tum tres ex ordine sinus, Thymnias
                  Schoenus Bubasius; Thymniae promunturium Aphrodisium est, Schoenus ambit Hylam,
                  Bubasius Cyrnon. Tum Cnidus in cornu paene insulae, interque eam et Ceramicum
                  sinum in recessu posita Euthana. Halicarnassos Argivorum colonia est, et cur
                  memoranda sit, praeter conditores, Mausoleum efficit regis Mausoli monimentum,
                  unum de miraculis septem, Artemisiae opus. Trans Halicarnasson illa sunt: litus
                  Leuca, urbes Myndos, Caruanda, Neapolis, sinus Iasius et Basilicus. In Iasio est
                  Bargylos.</p>

               <p n="76">Post Basilicum Ionia aliquot se ambagibus sinuat, et primum a Posideo
                  promunturio flexum inchoans cingit oraculum Apollinis dictum olim Branchidae, nunc
                  Didymei; Miletum, urbem quondam Ioniae totius belli pacisque artibus principem,
                  patriam Thaletis astrologi et Timothei musici et Anaximandri physici, aliorumque
                  civium inclutis ingeniis merito inclutam, utcumque Ioniam vocant; urbem Hippin,
                  amnis Maeandri exitum, Latmium montem, Endymionis a Luna, ut ferunt, adamati
                  fabula nobilem.</p>

               <p n="77">Dein rursus inflexa cingit urbem Prienen et Gaesi fluminis ostium, moxque
                  ut maiore circuitu ita plura conplectitur. Ibi est Panionium sacra regio, et ob id
                  eo nomine adpellata quod eam communiter Iones colunt.</p>

               <p n="78">Ibi a fugitivis, ut aiunt, condita - nomen famae adnuit - Phygela. Ibi
                  Ephesus et Dianae clarissimum templum, quod Amazones Asia potitae consecrasse
                  traduntur; ibi Caystros amnis; ibi Lebedos Clariique Apollinis fanum, quod Manto
                  Tiresiae filia fugiens victores Thebanorum Epigonos, et Colophon, quam Mopsus
                  eiusdem Mantus filius statuit.</p>

               <p n="79">At promunturium quo sinus clauditur, quia altera parte alium quem Smyrnaeum
                  vocant efficit, angustisque cervicibus reliqua extendit in latius, abit in paene
                  insulae faciem. Super angustias hinc Teos illinc Clazomenae, qua terga agunt
                  confinio adnexae <del>mari</del> diversis frontibus diversa maria prospectant. in
                  ipsa paene insula est Coryna. In sinu Smyrnaeo est Hermus amnis et urbs Leuca,
                  extra Phocaea Ioniae ultima.</p>

               <p n="80">Proxima regio, ex quo ab Aeolis incoli coepit Aeolis facta, ante Mysia, et
                  qua Hellespontum adtingit, Troianis possidentibus Troas fuit. Primam urbium a
                  Myrino conditore Myrinam vocant, sequentem Pelops statuit, victo Oenomao reversus
                  ex Graecia; Cymen nominavit pulsis qui habitaverant dux Amazonum Cyme. Supra
                  Caicus inter Elaean decurrit et Pitanen, illam quae Arcesilan tulit, nihil
                  adfirmantis Academiae clarissimum antistitem.</p>

               <p n="81">Tum in promunturio est Cyna oppidum, quod praetervectos sinus excipit non
                  parvos sed longe ac molliter flexus, retrahensque paulatim oras usque ad ima
                  montis Idae. Is primo parvis urbibus aspersus est, quarum clarissima est Cistena.
                  Gremio interiore campus Thebe nomine; Adrymetion, Asturam, Chrysam oppida eodem
                  quo dicta sunt ordine adiacentia continet, in altero latere Antandrum.</p>

               <p n="82">Duplex causa nominis iactatur. Alii Ascanium Aeneae filium cum ibi regnaret
                  captum a Pelasgis ea se redemisse commemorant, alii ab his putant conditam quos ex
                  Andro insula vis et seditio exegerat. Hi Antandrum quasi pro Andro, illi quasi pro
                  viro accipi volunt. Sequens tractus tangit Gargara et Asson Aeolorum colonias. Tum
                  sinus alter Achaeon limen non longe ab Ilio litora incurvat, urbe bello excidioque
                  clarissima. Hic Sigeum fuit oppidum, hic Achivorum fuit bellantium statio. Huc ab
                  Idaeo monte demissus Scamander exit et Simois, fama quam natura maiora
                  flumina.</p>

               <p n="83">Ipse mons, vetere divarum certamine et iudicio Paridis memoratus, orientem
                  solem aliter quam in aliis terris solet aspici ostentat. Namque ex summo vertice
                  eius speculantibus paene a media nocte sparsi ignes passim micare, et ut lux
                  adpropinquat ita coire ac se coniungere videntur, donec magis magisque collecti
                  pauciores subinde et una ad postremum flamma ardeant.</p>

               <p n="84">Ea cum diu clara et incendio similis effulsit, cogit se ac rotundat et fit
                  ingens globus. Diu is quoque grandis et terris adnexus adparet, dein paulatim
                  decrescens et quanto decrescit eo clarior fugat novissime noctem, et cum die iam
                  sol factus attollitur.</p>

               <p n="85">Extra sinum sunt Rhoetea litora, Rhoeteo et Dardania claris urbibus, Aiacis
                  tamen sepulcro maxime inlustria. Ab his fit artius mare, nec iam adluit terras,
                  sed rursus dividens angusto Hellesponti freto litus obvium findit, facitque ut
                  iterum terrae qua fluit latera sint.</p>

               <p n="86">Interius Bithyni sunt et Mariandyni, in ora Graiae urbes Abydos et
                  Lampsacum et Parion et Priapos. Abydos magni quondam amoris commercio insignis
                  est. Lampsacum Phocaeis appellantibus nomen ex eo traxit, quod consulentibus in
                  quasnam terras potissimum tenderent responsum erat, ubi primum fulsisset, ibi
                  sedem capessere<add>nt</add>.</p>

               <p n="87">Tum rursus fit apertius mare Propontis. In id Granicus effunditur, pugna
                  quae primum inter Persas et Alexandrum fuit nobilis. Trans amnem sedet in cervice
                  paene insulae Cyzicum; nomen Cyzicus indidit, quem a Minyis inprudentibus, cum
                  Colchos peterent, fusum acie caesumque accepimus. Post Placia et Scylace parvae
                  Pelasgorum coloniae, quibus a tergo imminet mons Olympus, ut incolae vocant
                  Mysius.</p>

               <p n="88">Flumen Ryndacos in quae secuntur emittit<add>ur</add>. Circa angues
                  nascuntur immanes, neque ob magnitudinem modo sed ob id etiam mirabiles, quod ubi
                  in alveum eius aestus solemque fugerunt, emergunt atque hiant, supervolantesque
                  aves quamvis alte et perniciter ferantur absorbent. trans Ryndacum est Dascylos et
                  quam Colophonii conlocavere Myrlea.</p>

               <p n="89">Duo sunt inde modici sinus. Alter Cianos nomine Cion amplectitur, Phrygiae
                  haud longe iacentis opportunissimum emporium, alter Olbianos in promunturio fert
                  Neptuni fanum, in gremio Astacon a Megarensibus conditam.</p>

               <p n="90">Dein propiores terrae iterum iacent, exiturique in Pontum pelagi canalis
                  angustior Europam ab Asia stadiis quinque disterminat, Thracius, ut dictum est,
                  Bosphorus. Ipsis in faucibus oppidum, in ore templum est: oppidi nomen Calchedon,
                  auctor Archias Megarensium princeps, templi numen Iuppiter, conditor Iaso.</p>

               <p n="91">Hic iam sese ingens Pontus aperit, nisi qua promunturia sunt, huc atque
                  illuc longo rectoque limite extentus, sinuatus cetera, sed quia contra minus quam
                  ad laevam et dextram abscessit, mollibusque fastigiis donec angustos utrimque
                  angulos faciat inflectitur, ad formam Scythici arcus maxime incurvos. Brevis,
                  atrox, nebulosus, raris stationibus, non molli neque harenoso circumdatus litore,
                  vicinus aquilonibus, et quia non profundus est fluctuosus atque fervens, olim ex
                  colentium saevo admodum ingenio Axenus, post commercio aliarum gentium mollitis
                  aliquantum moribus dictus Euxinus.</p>

               <p n="92">In eo primum Mariandyni urbem habitant ab Argivo, ut ferunt, Hercule datam.
                  Heraclea vocitatur, id famae fidem adicit. Iuxta specus est Acherusia ad manes, ut
                  aiunt, pervius, atque inde [unde] extractum Cerberum existimant.</p>

               <p n="93">Tum Tios oppidum, Milesiorum quidem colonia, sed iam soli gentisque
                  Paphlagonum; quorum in litoribus paene mediis promunturium est Carambis, citra
                  Parthenius amnis, urbes Sesamus et Cromnos et a Cytisoro Phrixi filio posita
                  Cytoros; tum Cinolis et Collyris et quae Paphlagoniam finit Armene.</p>

               <p n="94">Chalybes proximi clarissimas habent Amison et Sinopen, Cynici Diogenis
                  patriam, amnium Halyn et Thermodonta. Secundum Halyn urbs est Lycasto, ad
                  Thermodonta campus. In eo fuit Themiscurum oppidum, fuere et Amazonum castra, ideo
                  Amazonium vocant.</p>

               <p n="95">Tabereni Chalybas adtingunt, quibus in lusu risuque summum bonum est. Vltra
                  [Carambim] Mossyni turres ligneas subeunt, notis corpus omne persignant, propatulo
                  vescuntur, promisce concumbunt et palam, reges suffragio deligunt, vinculisque et
                  artissima custodia tenent, atque ubi culpam prave quid imperando meruere, inedia
                  diei totius adficiunt, ceterum asperi inculti pernoxii adpulsis.</p>

               <p n="96">Dein minus feri, verum et hi inconditis moribus, Macrocephali, Bechiri,
                  Buxeri. Rarae urbes: Cerasunta et Trapezos maxime inlustres.</p>

               <p n="97">Inde is locus est ubi finem ductus a Bosphoro tractus accipit, atque inde
                  se in sinu adversi litoris flexus adtollens angustissimum Ponti facit angulum. Hic
                  sunt Colchi, huc Phasis erumpit, hic eodem nomine quo amnis est a Themistagora
                  Milesio deductum oppidum, hic Phrixi templum et lucus, fabula vetere pellis aureae
                  nobilis.</p>

               <p n="98">Hinc orti montes longo se iugo et donec Riphaeis coniungantur exporrigunt;
                  qui altera parte in Euxinum et Maeotida et Tanain, altera in Caspium pelagus
                  obversi, Cerauni dicuntur, idem aliubi Taurici Moschi Amazonici Caspii Coraxici
                  Caucasii, ut aliis aliisve adpositi gentibus ita aliis aliisque dicti
                  nominibus.</p>

               <p n="99">At in primo flexu iam curvi litoris oppidum est quod Graeci mercatores
                  constituisse, et quia cum caeca tempestate agerentur, ignaris qua terra esset
                  cycni vox notam dederat, Cycnum adpellasse dicuntur. Reliqua eius ferae
                  incultaeque gentes vasto mari adsidentes tenent, Melanchlaena, Toretica, sex
                  Colicae, Coraxici, Phthirophagi, Heniochi, Achaei, Cercetici, et iam in confinio
                  Maeotidis Sindones.</p>

               <p n="100">In Heniochorum finibus Dioscorias a Castore et Polluce Pontum cum Iasone
                  ingressis, Sindos in Sindonum ab ipsis terrarum cultoribus condita est.</p>

               <p n="101">Obliqua tunc regio et in latum modice patens inter Pontum Paludemque ad
                  Bosphorum excurrit; quam duobus alveis in lacum et in mare profluens Coracanda
                  paene insulam reddit. Quattuor urbes ibi sunt Hermonassa, Cepoe, Phanagorea, et in
                  ipso ore Cimmerium.</p>

               <p n="102">Hac ingressos lacus accipit longe lateque diffusus, qua terras tangit
                  incurvo circumdatus litore, qua mari propior est, nisi ubi aperitur, quasi margine
                  obductus, citra magnitudinem prope Ponto similis.</p>

               <p n="103">Oram quae a Bosphoro ad Tanain usque deflectitur Maeotici incolunt,
                  Thatae, Sirachi, Phicores et ostio fluminis proximi Ixamatae. Apud eos easdem
                  artes feminae quas viri exercent, adeo ut ne militia quidem vacent. Viri pedibus
                  merent sagittisque depugnant, illae equestre proelium ineunt nec ferro dimicant,
                  sed quos laqueis intercepere trahendo conficiunt. Nubunt tamen, verum ut nubiles
                  habeantur non in aetate modus est; nisi quae hostem interemere virgines
                  manent.</p>

               <p n="104">Ipse Tanais ex Riphaeo monte deiectus adeo praeceps ruit, ut cum vicina
                  flumina, tum Maeotis et Bosphorus tum Ponti aliqua brumali rigore durentur, solus
                  aestus hiememque iuxta ferens idem semper et sui similis incitatusque
                  decurrat.</p>

               <p n="105">Ripas eius Sauromatae et ripis haerentia possident, una gens aliquot
                  populi et aliquot nomina. Primi Maeotidae Gynaecocratumenoe regna Amazonum,
                  fecundos pabulo ad alia steriles nudosque campos tenent. Budini Gelonion urbem
                  ligneam habitant. Iuxta Thyssagetae Turcaeque vastas silvas occupant alunturque
                  venando.</p>

               <p n="106">Tum continuis rupibus late aspera et deserta regio ad Aremphaeos usque
                  permittitur. His iustissimi mores, nemora pro domibus, alimenta bacae, et feminis
                  et maribus nuda sunt capita. Sacri itaque habentur, adeoque ipsos nemo de tam
                  feris gentibus violat, ut aliis quoque ad eos confugisse pro asylo sit. Vltra
                  surgit mons Riphaeus ultraque eum iacet ora quae spectat oceanum. </p>
            </div>
            <div type="textpart" subtype="book" n="2">
               <p n="1">Asiae in Nostrum mare Tanainque vergentis quem dixi finis ac situs est, ac
                  per eundem amnem in Maeotida remeantibus ad dexteram Europa est, modo sinistro
                  latere innavigantium adposita. In ea Riphaeis montibus proxuma, - et huc enim
                  pertinent - , cadentes adsidue nives adeo invia efficiunt, ut ultra ne visum
                  quidem intendentium admittant. Deinde est regio ditis admodum soli, inhabitabilis
                  tamen, quia grypi, saevum et pertinax ferarum genus, aurum terra penitus egestum
                  mire amant mireque custodiunt, et sunt infesti attingentibus.</p>

               <p n="2">Hominum primi sunt Scythae Scytharumque quis singuli oculi esse dicuntur
                  Arimaspoe, ab eis Essedones usque ad Maeotida. Huius flexum Buces amnis secat.
                  Agathyrsi et Sauromatae ambiunt; quia pro sedibus plaustra habent dicti Amaxobioe.
                  Obliqua tunc ad Bosphorum plaga excurrens Ponto ac Maeotide
                  includit<add>ur</add>.</p>

               <p n="3">In Paludem vergentia Satarchae tenent, in Bosphorum Cimmerica oppida
                  Murmecion, Panticapaeon, Theodosia, Hermisium, in Euxinum mare Taurici. Super eos
                  sinus portuosus et ideo Calos limen appellatus promunturiis duobus includitur.
                  Alterum Criu metopon vocant, Carambico quod in Asia diximus par et adversum,
                  Parthenion alterum. Oppidum adiacet Cherrone<add>sus</add>, a Diana, si creditur,
                  conditum, et nymphaeo specu quod in arce eius nymphis sacratum est maxime
                  inlustre.</p>

               <p n="4">Subit tum ripam mare, et donec quinque milium passuum spatio absit a
                  Maeotide, refugientia usque subsequens litora, quod Satarchae et Taurici tenent
                  paene insulam reddit. Quod inter Paludem et sinum est Taphrae nominantur, sinus
                  Carcinites. In eo urbs est Carcine, quam duo flumina Gerrhos et Ypacares uno ostio
                  effluentia adtingunt, verum diversis fontibus et aliunde delapsa. Nam Gerrhos
                  inter Basilidas et Nomadas, <add>Ypacares per Nomadas</add> evolvitur.</p>

               <p n="5">Silvae deinde sunt quas maximas hae terrae ferunt, et Panticapes qui Nomadas
                  Georgosque disterminat. Terra tum longe distenta excedens tenui radice litori
                  adnectitur, post spatiosa modice paulatim se ipsa fastigat, et quasi in mucronem
                  longa colligens latera facie positi ensis adiecta est. Achilles infesta classe
                  mare Ponticum ingressus ibi ludicro certamine celebrasse victoriam, et cum ab
                  armis quies erat se ac suos cursu exercitavisse memoratur. Ideo dicta est Dromos
                  Achilleos.</p>

               <p n="6">Tum Borysthenes gentem sui nominis adluit, inter Scythiae amnes amoenissimus
                  turbidis aliis liquidissimus defluit, placidior quam ceteri potarique
                  pulcherrimus. Alit laetissima pabula magnosque pisces, quibus et optimus sapor et
                  nulla ossa sunt. Longe venit ignotisque ortus e fontibus quadraginta dierum iter
                  alveo stringit, tantoque spatio navigabilis secundum Borysthenidam et Olbian,
                  Graeca oppida, egreditur.</p>

               <p n="7">Callippidas Hypanis includit. Ex grandi palude oritur, quam matrem eius
                  accolae appellant, et diu qualis natus est defluit. Tandem non longe a mari ex
                  parvo fonte, cui Exampaeo cognomen est, adeo amaras aquas accipit, ut ipse quoque
                  iam sui dissimilis et non dulcis hinc defluat. Asiaces proximus inter Callippidas
                  Asiacasque descendit. Hos ab Histricis Tyra separat; surgit in Neuris, qua exit
                  sui nominis oppidum adtingit.</p>

               <p n="8">At ille qui Scythiae populos a sequentibus dirimit, apertis in Germania
                  fontibus, alio quam desinit nomine exoritur. Nam per immania magnarum gentium diu
                  Danuvius est, deinde aliter eum adpellantibus accolis fit Hister, acceptisque
                  aliquot amnibus, ingens iam et eorum qui in Nostrum mare decidunt tantum Nilo
                  minor, totidem quot ille ostiis, sed tribus tenuibus, reliquis navigabilibus
                  effluit. Ingenia cultusque gentium differunt. Essedones funera parentium laeti et
                  victimis ac festo coetu familiarium celebrant. Corpora ipsa laniata et caesis
                  pecorum visceribus inmixta epulando consumunt. Capita ubi fabre expolivere, auro
                  vincta pro poculis gerunt. Haec sunt apud eos ipsos pietatis ultima officia.</p>

               <p n="9">Agathyrsi ora artusque pingunt, ut quique maioribus praestant, ita magis aut
                  minus: ceterum isdem omnes notis et sic ut ablui nequeant. Satarchae auri
                  argentique, maximarum pestium, ignari vice rerum commercia exercent, atque ob
                  saeva hiemis admodum adsiduae, demersis in humum sedibus, specus aut suffossa
                  habitant, totum bracati corpus, et nisi qua vident etiam ora vestiti.</p>

               <p n="10">Tauri Iphigeniae et Orestis adventu maxime memorati immanes sunt moribus,
                  immanemque famam habent solere pro victimis advenas caedere. Basilidis ab Hercule
                  et Echidna generis principia sunt, mores regii, arma tantum sagittae. Vagi Nomades
                  pecorum pabula secuntur, atque ut illa [pecorum] durant ita diu stata sede agunt.
                  Colunt Georgi exercentque agros. Asiacae furari quid sit ignorant, ideoque nec sua
                  custodiunt nec aliena contingunt.</p>

               <p n="11">Interius habitantium ritus asperior et incultior regio est. Bella caedesque
                  amant, mosque est bellantibus cruorem eius quem primum interemerunt ipsis ex
                  vulneribus ebibere. Vt quisque plures interem[er]it, ita apud eos habetur eximius;
                  ceterum expertem esse caedis inter opprobria vel maximum. Ne foedera quidem
                  incruenta sunt; sauciant se qui paciscuntur, exemptumque sanguinem ubi permiscuere
                  degustant. Id putant mansurae fidei pignus certissimum.</p>

               <p n="12">Inter epulas quot quisque interfecerit referre laetissima et frequentissima
                  mentio, binisque poculis qui plurimos rettulere perpotant. Is inter iocantis honos
                  praecipuus est. Pocula ut Essedones parentium, ita inimicissimorum capitibus
                  expoliunt.</p>

               <p n="13">Apud Anthropophagos ipsae etiam epulae visceribus humanis apparantur.
                  Geloni hostium cutibus equos seque velant, illos reliqui corporis, se capitum.
                  Melanchlaenis atra vestis et ex ea nomen, Neuris statum singulis tempus est, quo
                  si velint in lupos, iterumque in eos qui fuere mutentur.</p>

               <p n="14">Mars omnium deus; ei pro simulacris enses et cinctoria dedicant, hominesque
                  pro victumis feriunt. Terrae late patent, et ob excedentia ripas suas plerumque
                  flumina nusquam non ad pabula fertiles, alicubi usque eo steriles ad cetera, ut
                  qui habitant lignorum egentes ignes ossibus alant.</p>

               <p n="15">His Thracia proxima est, eaque a Pontici lateris fronte usque in Illyrios
                  penitus inmissa, qua latera agit Histro pelagoque contingitur. Regio nec caelo
                  laeta nec solo, et nisi qua mari propior est, infecunda, frigida, eorumque quae
                  seruntur maligne admodum patiens, raro usquam pomiferam arborem, vitem frequentius
                  tolerat: sed nec eius quidem fructus maturat ac mitigat, nisi ubi frigora obiectu
                  frondium cultores arcuere. Viros benignius alit, non ad speciem tamen, nam et
                  illis asper atque indecens corporum habitus est, ceterum ad ferociam et numerum,
                  ut multi immitesque sunt maxime ferax.</p>

               <p n="16">Paucos amnis qui in pelagus evadunt, verum celeberrimos Hebrum et Neston
                     <add>et</add> Strymona emittit. Montes interior adtollit Haemon et Rhodopen et
                  Orbelon, sacris Liberi patris et coetu Maenadum, Orpheo primum initiante,
                  celebratos. E quis Haemos in tantum altitudinis abit, ut Euxinum et Hadrian ex
                  summo vertice ostendat.</p>

               <p n="17">Vna gens Thraces habitant, aliis aliisque praediti et nominibus et moribus.
                  Quidam feri sunt et paratissimi ad mortem, Getae utique. Id varia opinio perficit;
                  alii redituras putant animas obeuntium, alii etsi non redeant non extingui tamen,
                  sed ad beatiora transire, alii emori quidem, sed id melius esse quam vivere.
                  Itaque lugentur apud quosdam puerperia natique deflentur, funera contra festa
                  sunt, et veluti sacra cantu lusuque celebrantur. ne feminis quidem segnis animus
                  est. Super mortuorum virorum corpora interfici simulque sepeliri votum eximium
                  habent, et quia plures simul singulis nuptae sunt, cuius id sit decus apud
                  iudicaturos magno certamine adfectant. Moribus datur estque maxime laetum, cum in
                  hoc contenditur vincere.</p>

               <p n="18">Maerent aliae vocibus, et cum acerbissimis planctibus efferunt. At quibus
                  consolari eas animus est, arma opesque ad rogos deferunt, paratique, ut dictitant,
                  cum fato iacentis, si detur in manus, vel pacisci vel decernere, ubi nec pugnae
                  nec pecuniae locus sit, manentque dominas proci.</p>

               <p n="19">Nupturae virgines non a parentibus viris traduntur, sed publice aut
                  locantur ducendae aut veneunt. Vtrum fiat ex specie et moribus causa est. Probae
                  formosaeque in pretio sunt, ceteras qui habeant mercede quaeruntur. Vini usus
                  quibusdam ignotus est: epulantibus tamen ubi super ignes quos circumsident quaedam
                  semina ingesta sunt, similis ebrietati hilaritas ex nidore contingit.</p>

               <p n="20">In litoribus Histro est proxima Histropolis, deinde <add>a</add> Milesiis
                  deducta Callatis, tum Tomoe et portus Caria et Tiristis promunturium, quod
                  praetervectos alter Ponti angulus accipit, adversus Phasiaco et nisi amplior foret
                  similis. Fuit hic Bizone, motu terrae intercidit. Est portus Crunos, urbes
                  Dionysopolis, Odessos, Messembria, Anchialos, et intimo in sinu, atque ubi Pontus
                  alterum sui flexum angulo finit, magna Apollonia.</p>

               <p n="21">Recta dehinc ora, nisi quod media ferme in promunturium quod Thynian vocant
                  exit, et incurvis contra se litoribus obtenditur, urbesque sustinet Halmydeson et
                  Philias et Phinopolim. Hactenus Pontus. deinde est Bosphorus et Propontis, in
                  Bosphoro Byzantion, in Propontide Selymbria, Perinthos, Bytinis; amnesque qui
                  interfluunt Erginos et Atyras. Tum Rhesso regnata quondam pars Thraciae, et
                  Bisanthe Samiorum, et ingens aliquando Cypsela. Post locus quem Grai Macron tichos
                  adpellant, et in radice magnae paene insulae sedens Lysimachia.</p>

               <p n="22">Terra quae sequitur nusquam lata atque hic artissima inter Hellespontum
                  Aegaeumque procurrit. Angustias Isthmon, frontem eius Mastusiam, totam
                  Chersonessum adpellant ob multa memorabilem.</p>

               <p n="23">Est in ea flumen Aegos, naufragio classis Atticae insigne; est et Abydo
                  obiacens Sestos, Leandri amore pernobile; est et regio in qua Persarum exercitus
                  divisas spatio pelagoque terras ausus pontibus iungere, mirum atque ingens
                  facinus, ex Asia in Graeciam pedes et non navigata maria transgressus est; sunt
                  Protesilai ossa consecrata delubro; est et portus Coelos, Atheniensibus et
                  Lacedaemoniis navali acie decernentibus Laconicae classis signatus excidio; est
                  Cynos sema, tumulus Hecubae, sive ex figura canis in quam conversa traditur, sive
                  ex fortuna in quam deciderat, humili nomine accepto; est Madytos, est Eleus quae
                  finit Hellespontum.</p>

               <p n="24">Aegaeum statim pelagus vaste longum litus inpellit, summotasque terras hinc
                  ad promunturium quod Sunium vocatur magno ambitu mollique circumagit. Eius tractum
                  legentibus praevectisque Mastusiam sinus intrandus est qui alterum Chersonesi
                  latus adluens iugo facie vallis includitur, et ex fluvio quem accipit Melas dictus
                  duas urbes amplectitur, Alopeconnesum et in altero Isthmi litore sitam
                  Cardiam.</p>

               <p n="25">Eximia est Aenos ab Aenea profugo condita. Circa Hebrum Cicones, trans
                  eundem Doriscos, ubi Xerxen copias suas quia numero non poterat spatio mensum
                  ferunt. Dein promunturium Serrhion, et quo canentem Orphea secuta narrantur etiam
                  nemora Zone. Tum Sthenos fluvius, et ripis eius adiacens Maronia. Regio ulterior
                  Diomeden tulit, inmanibus equis mandendos solitum obiectare advenas et iisdem ab
                  Hercule obiectum. Turris quam Diomedis vocant signum fabulae remanet, et urbs quam
                  soror eius suo nomine nominavit Abdere; sed ea magis id memorandum habet, quod
                  Democritum physicum tulit, quam quod ita condita est.</p>

               <p n="26">Vltra Nestos fluit, interque eum et Strymona urbes sunt Philippi,
                  Apollonia, Amphipolis; inter Strymona et Athon turris Calarnaea et portus Capru
                  limen, urbs Acanthos et Echinia; inter Athon et Pallenen Cleona et Olynthos.
                  Strymon, sicut diximus, amnis est longeque ortus et tenuis. Alienis subinde aquis
                  fit amplior, et ubi non longe a mari lacum fecit, maiore quam venerat alveo
                  erumpit.</p>

               <p n="27">Atho mons adeo altus est, ut credatur altius etiam quam unde imbres cadunt
                  surgere. Capit opinio fidem, quia de aris quas in vertice sustinet non abluitur
                  cinis, sed quo relinquitur aggere manet. Ceterum non promunturio ut alii, verum
                  totus et toto longoque dorso procedit in pelagus.</p>

               <p n="28">Qua continenti adhaeret a Xerxe in Graios tendente perfossus
                  transnavigatusque est - adhuc freto navigabili pervius. Ima eius tenent parvae
                  Pelasgorum coloniae. In summo fuit oppidum Acrothoon, in quo, ut ferunt, dimidio
                  longior quam in aliis terris aetas habitantium erat.</p>

               <p n="29">Pallene soli tam patentis, ut quinque urbium sedes sit atque ager, tota in
                  altum abit, angusta satis unde incipit. Ibi est Potidaea, at ubi latius patet,
                  Mende Scioneque referendae, illa ab Eretriis, haec ab Achivis capto Ilio
                  remeantibus posita.</p>

               <p n="30">Tum Macedonum populi <add>ali</add>quot urbes habitant, quarum Pelle est
                  maxime inlustris. Alumni efficiunt, Philippus Graeciae domitor, Alexander etiam
                  Asiae. In litore flexus Megybernaeus, inter promunturia Derim et Canastraeum et
                  portum qui Cophos dicitur urbes Toronen et Myscellam atque unde ipsi nomen est
                  Megybernam incingit.</p>

               <p n="31">Canastraeo promunturio Sane proxima est, Megybernaeus in medio, qua terra
                  dat gremium, modice in litora ingreditur. Ceterum longis et in altum inmissis
                  lateribus ingens inde Thermaicus sinus est. In eum Axius per Macedonas, et iam per
                  Thessalos Peneus excurrit. Ante Axium Thessalonice est, inter utrumque Cassandria,
                  Cydna, Aloros, Itharis. A Peneo ad Sepiada Corynthya, Meliboea, Castanaea pares ad
                  famam nisi quod Philoctetes alumnus Meliboean inluminat.</p>

               <p n="32">Terrae interiores claris locorum nominibus insignes paene nihil ignobile
                  ferunt. Hinc non longe est Olympus, hic Pelion hic Ossa, montes gigantum fabula
                  belloque memorati; hic Musarum parens domusque Pieria; hic novissime calcatum
                  Graio Herculi solum, saltus Oetaeus; hic sacro nemore nobilia Tempe; hic Libethra
                  carminum fontes.</p>

               <p n="33">[Obiacet] tum iam vaste et multum prominens Graecia, et dum Myrtoum pelagus
                  adtingat ab septentrione in meridiem vecta, qua sol oritur Aegaeis, qua occidit
                  Ioniis fluctibus obiacet. Ac proxime spatiosa et Hellas nomine grandi fronte
                  procedit, mox mari utroque et Ionio magis latera eius intrante, donec quattuor
                  milia passuum pateat, media ferme prope inciditur.</p>

               <p n="34">Deinde rursum terris huc se et illuc, verum in Ionium mare magis
                  expandentibus progressisque in altum, non tam lata quam coeperat, ingens tamen
                  iterum et quasi paene insula extenditur, vocaturque Peloponnesos, ob sinus et
                  promunturia, quis ut fibris litora eius incisa sunt, simul quod tenui tramite in
                  latius effunditur, platani folio simillima. a Macedonia prima est Thessalia,
                  deinde Magnesia, Phthiotis, Doris, Locris, Phocis, Boeotis, Atthis, Megaris, sed
                  omnium Atthis clarissima; in Peloponneso Argolis, Laconice, Messenia, Achaia,
                  Elis, Arcadia; ultra Aetolia, Acarnania et Epiros usque in Hadrian.</p>

               <p n="35">De locis atque urbibus quae mare non adluit haec maxime memoranda sunt: in
                  Thessalia nunc Larissa aliquando Iolcos, in Magnesia Antronia, in Phthiotide
                  Phthia, in Locride Cynos et Calliaros, in Phocide Delphi et mons Parnassos et
                  Apollinis fanum atque oraculum, in Boeotia Thebae et Cithaeron, fabulis
                  carminibusque celebratus;</p>

               <p n="36">in Atthide Eleusin Cereri consecrata, et clariores quam ut indicari egeant
                  Athenae, in Megaride unde regioni nomen est Megara, ut in Argolide Argos et
                  Mycenae et templum Iunonis vetustate et religione percelebre, in Laconide
                  Therapnae, Lacedaemon, Amyclae, mons Taygetus, in Messenia Messene et Methone; in
                  Achaia atque Elide quondam Pisae Oenomai, Elis etiamnum, delubrumque Olympii
                  Iovis, certamine quidem gymnico et singulari sanctitate, ipso tamen simulacro quod
                  Phidiae opus est maxime nobile.</p>

               <p n="37">Arcadiam Peloponnesiacae gentes undique incingunt. In ea sunt urbes
                  Psophis, Tegea, Orchomenos, montes Pholoe, Cyllenius, Parthenius, Maenalus,
                  flumina Erymanthus et Ladon, in Aetolia Naupactos, in Acarnania Stratos oppida, in
                  Epiro Dodonaei Iovis templum, et fons ideo sacer, quod cum sit frigidus et
                  inmersas faces sicut ceteri extinguat, ubi sine igne procul admoventur
                  adcendit.</p>

               <p n="38">At cum litora leguntur, a promunturio Sepiade per Demetrion et Halon et
                  Pteleon et Echinon ad Pagasaeum sinum cursus est. Ille urbem Pagasan amplexus
                  amnem Sperchion accipit, et quia Minyae Colchida petentes inde Argo navem solvere
                  memoratur.</p>

               <p n="39">Ab eo ad Sunium tendentibus illa praenaviganda: Maliacus et Opuntius
                  grandes sinus, et in his caesorum etiam Laconum tropaea Thermopylae, Opoes,
                  Scarpha, Cnemides, Alope, Anthedon, Larumnae, Aulis, Agamemnoniae Graiorumque
                  classis in Troiam coniurantium statio, Marathon magnarum multarumque virtutium
                  testis iam inde a Theseo, Persica maxime clade pernotus;</p>

               <p n="40">Rhamnus parva, inlustris tamen, quod in ea fanum est Amphiarai et Phidiaca
                  Nemesis; Thoricos et Brauronia olim urbes iam tantum nomina. Sunium promunturium
                  est, finitque id litus Hellados quod spectat orientem.</p>

               <p n="41">Inde ad meridiem terra convertitur usque ad Megaram [atticae] ut modo
                  latere ita nunc fronte pelago adiacens. Ibi est Piraeus, Atheniensium portus,
                  Scironia saxa saevo quondam Scironis hospitio etiam nunc infamia.</p>

               <p n="42">Megarensium tractus Isthmon adtingit; de illo cognomen est, quia quattuor
                  milium spatio Aegaeum mare ab Ionio submovens angusto tramite Helladi Peloponneson
                  adnectit. In eo est oppidum Cenchreae, fanum Neptuni, ludis quos Isthmicos vocant
                  celebre, Corinthos olim clara opibus, post clade notior, nunc Romana colonia, ex
                  summa arce quam Acrocorinthon adpellant maria utraque contuens.</p>

               <p n="43">Peloponnesi oram, sicut diximus, sinus et promunturia lacerant, ab oriente
                  Bucephalos et Chersonessus et Scyllaeon, ad meridiem Malea, Taenaros, Acritas,
                  Ichthys, ad vesperum Chelonates et Araxos. Habitant ab Isthmo ad Scyllaeon
                  Epidaurii, Aesculapi templo incluti, et Troezenii, fide societatis Atticae
                  inlustres.</p>

               <p n="44">Portus Saronicus et Schoenitas et Pogonus, oppida autem Epidaurus et
                  Troezene et Hermiona his litoribus adposita sunt. Inter Scyllaeon et Malean
                     <add>sinus Argolicus dicitur, inter Malean</add> et Taenaron Laconicus, inter
                  Taenaron et Acritan Asinaeus, inter Acritan et Ichthyn Cyparissius.</p>

               <p n="45">In Argolico sunt noti amnes Erasinus atque Inachus et notum oppidum Lerne,
                  in Laconico Gythium et Eurotas, in ipso Taenaro Neptuni templum et specus, illi
                  quem in Ponto Acherusium diximus facie et fabula similis, in Asinaeo flumen
                  Pamisum, in Cyparissio Alpheus. Nomen dedit urbs in litore sita, huic Cyparissos,
                  illi Asine.</p>

               <p n="46">Messenii Pyliique terras colunt et ipsa pelago Pylos adiacet. Cyllene,
                  Callipolis, Patrae oram illam tenent in quam Chelonates et Araxos excurrunt, sed
                  Cyllene quod Mercurium ibi natum arbitrantur insignis. Rhion deinde, maris id
                  nomen est, anguste et velut freto latus orae sequentis incidens inter Aetolos et
                  Peloponnesiacos usque ad Isthmon inrumpit.</p>

               <p n="47">In eo ad septentriones spectare litora incipiunt. In his est Aegion et
                  Aegira et Olyros et Sicyon, at in adversis Pagae, Creusis, Anticyra, Oeanthia,
                  Cirrha et notior aliquanto nomine Calydon et Euenos extra Rhion. In Acarnania
                  maxime clara sunt oppidum Leucas, flumen Achelous.</p>

               <p n="48">In Epiro nihil Ambracio sinu nobilius est. Facit sinus qui angustis
                  faucibus et quae minus mille passibus pateant grande pelagus admittit, faciunt
                  urbes quae adsident: Actium, Argi Amphilochii, Ambracia, Aeacidarum regna
                  Pyrrhique. Butroton ultra est, deinde Ceraunii montes, ab his flexus est in
                  Hadrian.</p>

               <p n="49">Hoc mare magno recessu litorum acceptum et vaste quidem in latitudinem
                  patens, qua penetrat tamen vastius, Illyricis usque Tergestum, cetera Gallicis
                  Italicisque gentibus cingitur. Partheni et Dasaretae prima eius tenent, sequentia
                  Taulantii, Encheleae, Phaeaces. Dein sunt quos proprie Illyrios vocant, tum Piraei
                  et Liburni et Histri. Vrbium prima est Oricum, secunda Dyrrachium, Epidamnos ante
                  erat, Romani nomen mutavere, quia velut in damnum ituris omen id visum est.</p>

               <p n="50">Vltra sunt Apollonia, Salona, Iader, Narona, Tragurium, sinus Polaticus et
                  Pola, quondam a Colchis ut ferunt habitata, in quantum res transeunt! Nunc Romana
                  colonia. Amnes autem Aeas et Nar et Danuvius qui iam dictus est Hister: sed Aeas
                  secundum Apolloniam, Nar inter Piraeos et Liburnos, per Histros Hister emittitur.
                  Tergeste intumo in sinu Hadriae situm finit Illyricum.</p>

               <p n="51">De Italia magis quia ordo exigit quam quia monstrari eget, pauca dicentur:
                  nota sunt omnia. Ab Alpibus incipit in altum excedere, atque ut procedit se media
                  perpetuo iugo Appennini montis adtollens, inter Hadriaticum et Tuscum sive, ut
                  aliter eadem adpellantur, inter Superum mare et Inferum excurrit diu solida. Verum
                  ubi longe abiit, in duo cornua finditur, respicitque altero Siculum pelagus,
                  altero Ionium: tota angusta et alicubi multo quam unde coepit angustior.</p>

               <p n="52">Interiora eius aliae aliaeque gentes, sinistram partem Carni, et Veneti
                  colunt Togatam Galliam; tum Italici populi Picentes, Frentani, Dauni, Apuli,
                  Calabri, Sallentini. Ad dextram sunt sub Alpibus Ligures, sub Appennino Etruria;
                  post Latium, Volsci, Campania et super Lucaniam Bruttii.</p>

               <p n="53">Vrbium quae procul a mari habitantur opulentissimae sunt ad sinistram
                  Patavium Antenoris, Mutina et Bononia, Romanorum coloniae, ad dextram Capua a
                  Tuscis, et Roma quondam <add>a</add> pastoribus condita, nunc si pro materia
                  dicatur alterum opus.</p>

               <p n="54">At in oris proxima est a Tergeste Concordia. Interfluit Timavus novem
                  capitibus exsurgens, uno ostio emissus; dein Natiso non longe a mari ditem
                  adtingit Aquileiam.</p>

               <p n="55">Vltra est Altinum. Superiora late occupat litora Padus. Namque ab imis
                  radicibus Vesuli montis exortus parvis se primum e fontibus colligit, et
                  aliquatenus exilis ac macer, mox aliis amnibus adeo augescit atque alitur, ut se
                  per septem ad postremum ostia effundat. Vnum de eis magnum Padum adpellant.</p>

               <p n="56">Inde tam citus prosilit, ut discussis fluctibus diu qualem emisit undam
                  agat, suumque etiam in mari alveum servet, donec eum ex adverso litore Histriae
                  eodem impetu profluens Hister amnis excipiat. Hac re per ea loca navigantibus, qua
                  utrimque amnes eunt, inter marinas aquas dulcium haustus est.</p>

               <p n="57">A Pado ad Anconam transitur Ravenna, Ariminum, Pisaurum, Fanestris colonia,
                  flumen Metaurus atque Aesis. Et illa in angusto illorum duorum promunturiorum ex
                  diverso coeuntium inflexi cubiti imagine sedens, et ideo a Grais dicta Ancon,
                  inter Gallicas Italicasque gentes quasi terminus interest.</p>

               <p n="58">Haec enim praegressos Piceni litora excipiunt: in quibus Numana, Potentia,
                  Cluana, Cupra urbes, castella autem Firmum, Hadria, Truentinum; id et fluvio qui
                  praeterit nomen est. Ab eo Frentani illa maritima habent, Aterni fluminis ostia,
                  urbes Bucam et Histonium; Dauni autem Trifernum amnem, Cliterniam, Larinum, Teanum
                  oppida, montemque Garganum.</p>

               <p n="59">Sinus est continuo Apulo litore incinctus nomine Urias, modicus spatio
                  pleraque asper accessu, extra Sipontum aut ut Grai dixere Sipuntem, et flumen quod
                  Canusium adtingens Aufidum adpellant, post Barium et Gnatia et Ennio cive nobiles
                  Rudiae, et iam in Calabria Brundisium, Valetium, Lupiae, Hydrus mons, tum
                  Sallentini campi et Sallentina litora et urbs Graia Callipolis.</p>

               <p n="60">Hucusque Hadria, hucusque Italiae latus alterum pertinet. Frons eius in duo
                  quidem se cornua, sicut supra diximus, scindit: ceterum mare quod inter utraque
                  admisit tenuibus promunturiis semel iterumque distinguens non uno margine
                  circumit, nec diffusum patensque sed per sinus recipit.</p>

               <p n="61">Primus Tarentinus dicitur inter promunturia Sallentinum et Lacinium, in
                  eoque sunt Tarentus, Metapontum, Heraclea, Croto, Thurium: secundus Scyllaceus
                  inter promunturia Lacinium et Zephyrium, in quo est Petelia, Carcinus, Scyllaceum,
                  Mystiae: tertius inter Zephyrium et Bruttium Consentiam, Cauloniam, Locrosque
                  circumdat. In Bruttio sunt Columna Rhegia, Rhegium, Scylla, Taurianum et
                  Metaurum.</p>

               <p n="62">Hinc in Tuscum mare flexus est et eiusdem terrae latus alterum, Maticana,
                  Hipponium Vibove, Temesa, Clampetia, Blanda, Buxentum, Velia, Palinurus olim
                  Phrygii gubernatoris nunc loci nomen, Paestanus sinus, Paestum oppidum, Silerus
                  amnis, Picentia, Petrae quas Sirenes habitarunt, Minervae promunturium, omnia
                  Lucaniae loca;</p>

               <p n="63">sinus Puteolanus, Syrrentum, Herculaneum, Vesuvii montis adspectus, Pompei,
                  Neapolis, Puteoli, lacus Lucrinus et Avernus, Baiae, Misenum, id nunc loci
                  aliquando Phrygii militis nomen, Cumae, Liternum, Volturnus amnis, Volturnum
                  oppidum, amoena Campaniae litora;</p>

               <p n="64">Sinoessa, Liris, Minturnae, Formiae, Fundi, Tarracina, Circes domus
                  aliquando Circeia, Antium, Aphrodisium, Ardea, Laurentum, Ostia citra Tiberim in
                  hoc latere sunt.</p>

               <p n="65">Vltra Pyrgi, Minio, Castrum novum, Graviscae, Cosa, Telamon, Populonia,
                  Caecina, Pisae, Etrusca et loca et flumina; deinde Luna Ligurum et Tigulia et
                  Genua et Sabatia et Albingaunum; tum Paulo et Varum flumina utraque ab Alpibus
                  delapsa, sed Varum quia Italiam finit aliquanto notius.</p>

               <p n="66">Alpes ipsae ab his litoribus longe lateque diffusae, primo ad septentrionem
                  magno gradu excurrunt, deinde ubi Germaniam adtigerunt, verso impetu in orientem
                  abeunt, diremptisque populis immanibus, usque in Thraciam penetrant.</p>

               <p n="67">Gallia Lemanno lacu et Cebennicis montibus in duo latera divisa, atque
                  altero Tuscum pelagus adtingens altero oceanum, hic a Varo illic a Rheno ad
                  Pyrenaeum usque permittitur. Pars Nostro mari adposita fuit aliquando Bracata nunc
                  Narbonensis - est magis culta et magis consita ideoque etiam laetior.</p>

               <p n="68">Vrbium quas habet opulentissimae sunt Vasio Vocontiorum, Vienna Allobrogum,
                  Avennio Cavarum, Arecomicorum Nemausus, Tolosa Tectosagum, Secundanorum Arausio,
                  Sextanorum Arelate, Septimanorum Beterrae. Sed antestat omnis Atacinorum
                  Decimanorumque colonia, unde olim his terris auxilium fuit, nunc et nomen et decus
                  est Martius Narbo.</p>

               <p n="69">In litoribus aliquot sunt cum aliquis nominibus loca: ceterum rarae urbes
                  quia rari portus, et omnis plaga austro atque africo exposita est. Nicaea tangit
                  Alpes, tangit oppidum Deciatum, tangit Antipolis.</p>

               <p n="70">Deinde est Forum Iuli, Octavanorum colonia, tum post Athenopolim et Olbiam
                  et Tauroin et Citharisten est Lacydon, Massiliensium portus, et in eo ipsa
                  Massilia. Haec a Phocaeis oriunda et olim inter asperas posita, nunc ut pacatis
                  ita dissimillimis tamen vicina gentibus, mirum quam facile et tunc sedem alienam
                  ceperit et adhuc morem suum teneat.</p>

               <p n="71">Inter eum et Rhodanum Maritima Avaticorum stagno adsidet, Fossa Mariana
                  partem eius amnis navigabili alveo effundit. Alioqui litus ignobile est, lapideum
                  ut vocant, in quo Herculem contra Alebiona et Dercynon, Neptuni liberos,
                  dimicantem cum tela defecissent ab invocato Iove adiutum imbre lapidum ferunt.
                  Credas pluvisse, adeo multi passim et late iacent.</p>

               <p n="72">Rhodanus non longe ab Histri Rhenique fontibus surgit: dein Lemanno lacu
                  acceptus tenet impetum, seque per medium integer agens quantus venit egreditur, et
                  inde contra in occidentem ablatus aliquamdiu Gallias dirimit, post cursu in
                  meridiem abducto hac intrat, accessuque aliorum amnium iam grandis et subinde
                  grandior inter Volcas et Cavaras emittitur.</p>

               <p n="73">Vltra sunt stagna Volcarum, Ledum flumen, castellum Latara, Mesua collis
                  incinctus mari paene undique, ac nisi quod angusto aggere continenti adnectitur
                  insula. Tum ex Cebennis demissus Arauris iuxta Agathan, secundum Beterras Orbis
                  fluit.</p>

               <p n="74">Atax ex Pyrenaeo monte degressus, qua sui fontis aquis venit, exiguus
                  vadusque est, et iam ingentis alioqui alvei tenens nisi ubi Narbonem adtingit
                  nusquam navigabilis, sed cum hibernis intumuit imbribus usque eo solitus
                  insurgere, ut se ipse non capiat. Lacus accipit eum Rubraesus nomine spatiosus
                  admodum, sed qua mare admittit tenuis aditu.</p>

               <p n="75">Vltra est Leucata litoris nomen et Salsulae fons, non dulcibus aquis
                  defluens sed salsioribus etiam quam marinae sunt; iuxta campus minuta harundine
                  gracilique perviridis, ceterum stagno subeunte suspensus. Id manifestat media pars
                  eius quae abscissa proximis velut insula natat, pellique se atque adtrahi
                  patitur.</p>

               <p n="76">Quin et ex his quae ad imum perfossa sunt suffusum mare ostenditur. Vnde
                  Grais nostrisque etiam auctoribus, verine ignorantia an prudentibus etiam mendacii
                  lubidine visum est tradere posteris, in ea regione piscem e terra penitus erui,
                  quod ubi ex alto hucusque penetravit per ea foramina ictu captantium interfectus
                  extrahitur. Inde est ora Sordonum et parva flumina Telis et Ticis, ubi adcrevere
                  persaeva, colonia Ruscino, vicus Eliberrae, magnae quondam urbis et magnarum opum
                  tenue vestigium. Tum inter Pyrenaei promunturia Portus Veneris in sinu salso et
                  Cervaria locus Galliae finis.</p>

               <p n="77">Pyrenaeus primo hinc in Britannicum procurrit oceanum; tum in terras fronte
                  conversus Hispaniam inrumpit, et minore parte eius ad dexteram exclusa trahit
                  perpetua latera continuus, donec per omnem provinciam longo limite inmissus in ea
                  litora quae occidenti sunt adversa perveniat.</p>

               <p n="78">Ipsa Hispania nisi qua Gallias tangit pelago undique incincta, et ubi illis
                  adhaeret maxime angusta paulatim se in Nostrum et oceanum mare extendit, magisque
                  et magis latior ad occidentem abit ac fit ibi latissima, viris equis ferro plumbo
                  aere argento auroque etiam abundans, et adeo fertilis, ut sicubi ob penuriam
                  aquarum effeta ac sui dissimilis est, linum tamen aut spartum alat.</p>

               <p n="79">Tribus autem est distincta nominibus, parsque eius Tarraconensis, pars
                  Baetica, pars Lusitania vocatur. Tarraconensis altero capite Gallias altero
                  Baeticam Lusitaniamque contingens mari latera obicit Nostro qua meridiem, qua
                  septentrionem spectat oceano. Illas fluvius Anas separat, et ideo Baetica maria
                  utraque prospicit, ad occidentem Atlanticum, ad meridiem Nostrum. Lusitania oceano
                  tantummodo obiecta est, sed latere ad septentriones, fronte ad occasum. Vrbium de
                  mediterraneis in Tarraconensi clarissimae fuerunt Palantia et Numantia, nunc est
                  Caesaraugusta; in Lusitania Emerita, in Baetica Hastigi, Hispal, Corduba.</p>

               <p n="80">At si litora legas, a Cervaria proxima est rupes quae in altum Pyrenaeum
                  extrudit, dein Ticis flumen ad Rhodam, Clodianum ad Emporias, tum mons Iovis,
                  cuius partem occidenti adversam, eminentia cautium quae inter exigua spatia ut
                  gradus subinde consurgunt, Scalas Hannibalis adpellant. inde ad Tarraconem parva
                  sunt oppida Blande, Iluro, Baetulo, Barcino, Subur, Tolobi; parva flumina Baetulo
                  iuxta Iovis montem, Rubricatum in Barcinonis litore, inter Subur et Tolobin Maius.
                  Tarraco urbs est in his oris maritimarum opulentissima. Tulcis eam modicus amnis,
                  super ingens Hiberus Dertosam adtingit.</p>

               <p n="81">Inde se in terras pelagus insinuat, et primum magno impetu admissum mox in
                  duos sinus promunturio quod Ferrariam vocant finditur.</p>

               <p n="82">Prior Sucronensis dicitur, maiorque ac magno satis ore pelagus accipiens,
                  et quo magis penetratur angustior, Sorobin et Turiam et Sucronem non magna excipit
                  flumina, urbes conplexus et alias quidem, sed notissimas Valentiam, et Saguntum
                  illam fide atque aerumnis inclutam. Sequens Ilicitanus Allonem habet et Lucentiam
                  et unde ei nomen est Ilicem. Hic iam terrae magis in altum eunt, latioremque quam
                  fuerat Hispaniam faciunt.</p>

               <p n="83">Verum ab his quae dicta sunt ad principia Baeticae praeter Carthaginem quam
                  dux Poenorum Hasdrubal condidit nihil referendum est. In illius oris ignobilia
                  sunt oppida et quorum mentio tantum ad ordinem pertinet, Urci in sinu quem
                  Urcitanum vocant, extra Abdera, Suel, Ex, Maenoba, Malaca, Salduba, Lacippo,
                  Barbesula.</p>

               <p n="84">Fit deinde angustissimum pelagus, et proxima inter se Europae atque Africae
                  litora montes efficiunt, ut initio diximus Columnae Herculis, Abila et Calpes,
                  uterque quidem sed Calpes magis et paene totus in mare prominens. Is mirum in
                  modum concavus, ab ea parte qua spectat occasum medium fere latus aperit, atque
                  inde ingressis totus admodum pervius prope quantum patet specus;</p>

               <p n="85">et sinus ultra est in eoque Carteia, ut quidam putant aliquando Tartesos,
                  et quam transvecti ex Africa Phoenices habitant atque unde nos sumus Tingentera.
                  Tum Mellaria et Bello et Baesippo usque ad Iunonis promunturium oram freti
                  occupat. illud iam in occidentem et oceanum obliquo iugo excurrens, atque ei quod
                  in Africa Ampelusiam esse dixeramus adversum, qua nostra maria sunt finit
                  Europen.</p>

               <p n="86">Gades insula quae egressis fretum obvia est, admonet ante reliquas dicere
                  quam in oceani litora terrarumque circuitum, ut initio promisimus, oratio excedat.
                  Paucae sunt in Maeotide, inde enim videtur commodissimum incipere; neque omnes
                  tamen incoluntur, nam ne pabula quidem large ferunt. Hac re habitantibus caro
                  magnorum piscium sole siccata et in pollinem usque contusa pro farre est.</p>

               <p n="87">Paucae et in Ponto, Leuce Borysthenis ostio obiecta, parva admodum, et quod
                  ibi Achilles situs est Achillea cognomine. Non longe a Colchis Aria quae Marti
                  consecrata, ut fabulis traditur, tulit aves cum summa clade advenientium pinnas
                  quasi tela iaculatas. Sex sunt inter Histri ostia: ex his Peuce notissima et
                  maxima. Thynias, Mariandynorum finibus proxuma, urbem habet, quam quia Bithyni
                  incolunt Bithynida adpellant.</p>

               <p n="88">Contra Thracium Bosphorum duae parvae parvoque distantes spatio et
                  aliquando creditae dictaeque concurrere et Cyaneae vocantur et Symplegades. In
                  Propontide tantum Proconnesos habitatur. Extra Hellespontum earum quae Asiaticis
                  regionibus adiacent clarissimae sunt Tenedos Sigeis adversa litoribus, et quo
                  dicentur ordine ad promunturium Tauri montis expositae quas quidam dici putavere
                  Macaron, sive quod fortunati admodum caeli solique sunt, sive quod eas suo
                  suorumque regno Macar occupaverat; in Troade Lesbos et in ea quinque olim oppida
                  Antissa, Pyrrha, Eresos, Methymna, Mitylene, in Ionia Chios et Samos, in Caria
                  Coos, in Lycia Rhodos. In illis singulae sunt isdem nominibus urbes, in Rhodo tres
                  quondam erant Lindos, Camiros, Ialysos.</p>

               <p n="89">Quae contra Tauri promunturium inportune navigantibus obiacent Chelidoniae
                  nominantur. In sinum, quem maximum Asia recepit, prope media Cypros ad ortum
                  occasumque se inmittens recto iugo inter Ciliciam Syriasque porrigitur, ingens, ut
                  quae aliquando novem regna ceperit et nunc aliquot urbes ferat, quarum clarissimae
                  Salamis, Paphos et quo primum ex mari Venerem egressam accolae adfirmant
                  Palaepaphos.</p>

               <p n="90">Parabos in Phoenice est parva et quantum patet tota oppidum, frequens
                  tamen, quia etiam super aliena tecta sedem ponere licet. Parva et Canopos Nili
                  ostio quod Canopicum vocant obvia est. Menelai gubernator Canopus ibi forte
                  moriens nomen insulae, illa ostio dedit.</p>

               <p n="91">Pharos nunc Alexandriae ponte coniungitur, olim, ut Homerico carmine
                  proditum est, ab eisdem oris cursu diei totius abducta, et si ita res fuit, videri
                  potest consectantibus in tantum mutatae causas Nilum praebuisse, dum limum subinde
                  et praecipue cum exundaret litori adnectens auget terras, spatiumque augescentium
                  in vicina vada promovet.</p>

               <p n="92">In Africa contra maiorem Syrtim Euteletos, contra minoris promunturia
                  Meninx et Cercina, contra Carthaginis sinum Chyarae, Thylae et Aegatae, Romana
                  clade memorabiles. plures Europae litoribus adpositae sunt: in Aegaeo mari prope
                  Thraciam Thasos, Imbros, Samothrace, Scandile, Polyaegos, Sciathos, Halonessos, et
                  quam aliquando omnibus qui mares erant caesis tantum feminae tenuisse dicuntur
                  Atho monti Lemnos adversa. Pagasaeus sinus Scyron prospicit, Cicynethon
                  amplectitur.</p>

               <p n="93">Euboea ad meridiem promunturium Geraeston et Capherea, ad septentrionem
                  Cenaeum extrudit, et nusquam lata duum milium spatium habet ubi artissima est,
                  ceterum longa totique Boeotiae adposita angusto freto distat a litore.</p>

               <p n="94">Euripon vocant, rapidum mare, et alterno cursu septiens die ac septiens
                  nocte fluctibus invicem versis adeo inmodice fluens, ut ventos etiam ac plena
                  ventis navigia frustretur. Aliquot in ea sunt oppida Styra, Eretria, Pyrrha,
                  Nesos, Oechalia, verum opulentissimae Carystos et Chalcis.</p>

               <p n="95">In Atthide Helene est nota stupro Helenae, et Salamis excidio classis
                  Persicae notior. Circa Peloponneson etiam nunc in Aegaeo Pitynussa et Aegina
                  Epidaurico litori proxima, Troezenio Calauria inter ignobiles alias leto
                  Demosthenis nobilis;</p>

               <p n="96">in Myrtoo Cythera contra Malean, Oenussa et Theganusa contra Acritan; in
                  Ionio Prote, Asteria, Cephallania, Neritos, Same, Zacynthos, Dulichium et inter
                  non ignobiles Ulixis nomine Ithaca maxime inlustris; in Epiro Echinades et olim
                  Plotae nunc Strophades; contra Ambracium sinum Leucadia, et vicina Hadriatico mari
                  Corcyra. Hae Thracum Graiorumque terris obiacent.</p>

               <p n="97">At interius Melos, Olearos, Aegilia, Cothon, Ius, Thia, Thera, Gyaros,
                  Hippuris, Donysa, Cythnos, Chalcis, Icaria, Cinara, Nisyros, Lebinthos, Calymnia,
                  Syme. Hae quia dispersae sunt Sporades, at Ceos, Sicinos, Siphnos, Seriphos,
                  Rhenea, Paros, Myconos, Syros, Tenos, Naxos, Delos, Andros quia in orbem iacent
                  Cyclades dictae.</p>

               <p n="98">Super eas iam in medio mari ingens et centum quondam urbibus habitata Crete
                  ad orientem promunturium Samonium, ad occidentem Criu metopon inmittit, nisi maior
                  esset, Cypri similis, multis famigerata fabulis, adventu Europae, Pasiphaae et
                  Ariadnae amoribus, Minotauri feritate fatoque, Daedali operibus et fuga, Tali
                  statione atque morte, maxime tamen eo quod ibi sepulti Iovis paene clarum
                  vestigium, sepulcrum cui nomen eius insculptum est adcolae ostendunt.</p>

               <p n="99">Vrbium notissimae Cnossos, Gortyna, Lyctos, Lycastos, Olopyxos, Therapnae,
                  Cydonea, Moratusa, Dictynna. Inter colles quod ibi nutritum Iovem accepimus fama
                  Idaei montis excellit.</p>

               <p n="100">Iuxta est Astypalaea, Naumachos, Zephyre, Chryse, Caudos et quas Musagorus
                  numero tres uno tamen vocabulo adpellant, atque unde Carpathio mari cognomen est
                  Carpathos. In Hadria Apsoros, Dyscelados, Absyrtis, Issa, Titana, Hydria,
                  Electrides, nigra Corcyra, Linguarum, Diomedia, Aestria, Asine, atque ut
                  Alexandriae ita Brundisio adiacens Pharos. Sicilia, aliquando ut ferunt continens
                  et agro Bruttio adnexa, post freto maris Siculi abscissa est. Id angustum et
                  anceps alterno cursu modo in Tuscum modo in Ionium pelagus perfluit, atrox saevum
                  et Scyllae Charybdisque saevis nominibus inclutum. Scylla saxum est, Charybdis
                  mare, utrumque noxium adpulsis. Ipsa ingens et tribus promunturiis in diversa
                  procurrens Graecae litterae imaginem quae Delta dicitur efficit.</p>

               <p n="101">Pachynum vocatur quod Graeciam spectat, Lilybaeum quod in Africam,
                  Pelorias quod in Italiam vergens Scyllae adversum est. Causa nominis Pelorus
                  gubernator ab Hannibale ibi conditus, quem idem vir profugus ex Africa, et per ea
                  loca Syriam petens, quia procul intuenti videbantur continua esse litora et non
                  pervium pelagus, proditum se arbitratus occiderat.</p>

               <p n="102">Ab eo ad Pachynum ora quae extenditur Ionium mare adtingens haec fert
                  inlustria: Messanam, Tauromenium, Catinam, Megarida, Syracusas et in his mirabilem
                  Arethusam. Fons est in quo visuntur iacta in Alpheum amnem ut diximus
                  Peloponnesiaco litori infusum: unde ille creditur non se consociare pelago, sed
                  subter maria terrasque depressus huc agere alveum atque hic se rursus
                  extollere.</p>

               <p n="103">Inter Pachynum et Lilybaeum Acragas est et Heraclea et Thermae; inter
                  Lilybaeum et Pelorida Panhormus et Himera, interius vero Leontini et Centuripinum
                  et Hybla aliaeque conplures; famam habet ob Cereris templum Henna praecipuam.</p>

               <p n="104">Montium Eryx maxime memoratur ob delubrum Veneris ab Aenea conditum, et
                  Aetna quod Cyclopas olim tulit, nunc adsiduis ignibus flagrat. De amnibus Himera
                  referendus, quia in media admodum ortus in diversa decurrit, scindensque eam
                  utrimque alio ore in Libycum alio in Tuscum mare devenit.</p>

               <p n="105">Circa Siciliam in Siculo freto est Aeaee, quam Calypso habitasse dicitur,
                  Africam versus Gaulos, Melita, Cossura, propius Italiam Galata, et illae septem
                  quas Aeoli adpellant Osteodes, Lipara, Heraclea, Didyma, Phoenicusa, ac sicut
                  Aetna perpetuo flagrat igne Hiera et Strongyle.</p>

               <p n="106">Sed Pithecusa, Leucothea, Aenaria, Sidonia, Capreae, Prochyta, Pontiae,
                  Pandateria, Sinonia, Palmaria Italico lateri citra Tiberina ostia
                  <add>ad</add>iacent.</p>

               <p n="107">Vltra aliquot sunt parvae Dianium, Igilium, Carbania, Urgo, Ilva,
                  Capraria, duae grandes fretoque divisae, quarum Corsica Etrusco litori propior,
                  inter latera tenuis et longa, praeterquam ubi Aleria et Mariana coloniae sunt a
                  barbaris colitur:</p>

               <p n="108">Sardinia Africum pelagus adtingens, nisi quod in occidentem quam in
                  orientem angustius spectat, par et quadrata undique et nusquam non aliquanto
                  spatiosior quam ubi longissima est Corsica, ceterum fertilis et soli quam caeli
                  melioris, atque ut fecunda ita paene pestilens. In ea populorum antiquissimi sunt
                  Ilienses, urbium antiquissimae Caralis et Sulci.</p>

               <p n="109">At in Gallia quas referre conveniat solae sunt Stoechades ab ora Ligurum
                  ad Massiliam usque dispersae. Baliares in Hispania contra Tarraconensia litora
                  sitae non longe inter se distant, et ex spatio sui cognominibus acceptis maiores
                  minoresque perhibentur. Castella sunt in minoribus Iamno et Mago, in maioribus
                  Palma et Pollentia coloniae. Ebusos e regione promunturii quod in Sucronensi sinu
                  Ferrariam vocant eodem nomine urbem habet, frumentis tantum non fecunda ad alia
                  largior, et omnium animalium quae nocent adeo expers, ut ne ea quidem quae de
                  agrestibus mitia sunt aut generet aut si invecta sunt sustineat. Contra est
                  Colubraria, cuius meminisse succurrit, quod cum scateat multo ac malefico genere
                  serpentium et sit ideo inhabitabilis, tamen ingressis eam intra id spatium, quod
                  Ebusitana humo circumsignaverunt, sine pernicie et tuta est, isdem illis
                  serpentibus, qui alioqui solent obvios adpetere, adspectum eius pulveris aliquod
                  velut virus procul et cum pavore fugientibus. </p>
            </div>
            <div type="textpart" subtype="book" n="3">
               <p n="1">Dicta est ora Nostri maris, dictae insulae quas amplectitur. Restat ille
                  circuitus quem <add>ut</add> initio diximus cingit oceanus. Ingens infinitumque
                  pelagus it magnis aestibus concitum, ita enim motus eius adpellant, modo inundat
                  campos modo late nudat ac refugit, non alios aliosque invicem neque alternis
                  accessibus nunc in hos nunc in illos toto impetu versum, sed ubi in omnia litora,
                  quamvis diversa sint, terrarum insularumque ex medio pariter effusum est, rursus
                  ab illis colligitur in medium et in semet ipsum redit, tanta vi semper inmissum,
                  ut vasta etiam flumina retro agat, et aut terrestria deprehendat animalia aut
                  marina destituat.</p>

               <p n="2">Neque adhuc satis cognitum est, anhelitune id suo mundus efficiat,
                  retractamque cum spiritu regerat undam undique, si, ut doctioribus placet, unum
                  animal est, an sint depressi aliqui specus, quo reciprocata maria residant, atque
                  unde se rursus exuberantia adtollant, an luna causas tantis meatibus praebeat. At
                  ortus certe eius occasusque variantur neque eodem adsidue tempore, sed ut illa
                  surgit ac demergitur ita recedere atque adventare conperimus.</p>

               <p n="3">Huc egressos sequentesque ea quae exeuntibus dextra sunt, aequor Atlanticum
                  et ora Baeticae frontis excipit, quae nisi quod semel iterumque paululum in semet
                  abducitur usque ad fluvium Anam paene recta est. Turduli et Bastuli habitant.</p>

               <p n="4">In proximo sinu portus est quem Gaditanum, et lucus quem Oleastrum
                  adpellant, tum castellum Ebora in litore et procul a litore Hasta colonia. Extra
                  Iunonis ara templumque est, in ipso mari monumentum Caepionis scopulo magis quam
                  insulae impositum. Baetis ex Tarraconensi regione demissus per hanc fere mediam
                  diu sicut nascitur uno amne decurrit, post ubi non longe a mari grandem lacum
                  fecit, quasi ex novo fonte geminus exoritur, quantusque simplici alveo venerat
                  tantus singulis effluit. Tum sinus alter usque ad finem provinciae inflectitur,
                  eumque parva oppida Olintigi, Onolappa contingunt. at Lusitania trans Anam, qua
                  mare Atlanticum spectat, primum ingenti impetu in altum abit, dein resistit ac se
                  magis etiam quam Baetica abducit.</p>

               <p n="5">Qua prominet bis in semet recepto mari in tria promunturia dispergitur: Anae
                  proximum, quia lata sede procurrens paulatim se ac sua latera fastigat, Cuneus
                  ager dicitur, sequens Sacrum vocant, Magnum quod ulterius est, in Cuneo sunt
                  Myrtili, Balsa, Ossonoba, in Sacro Caetobriga et Portus Hannibalis, in Magno
                  Ebora.</p>

               <p n="6">Sinus intersunt: et est in proximo Salacia, in altero Ulisippo et Tagi
                  ostium, amnis gemmas aurumque generantis. Ab his promunturiis in illam partem quae
                  recessit, ingens flexus aperitur, in eoque sunt Turduli veteres Turdulorumque
                  oppida, amnes autem in medium fere ultimi promunturii latus effluens Munda, et
                  radices eiusdem adluens Durius. Frons illa aliquamdiu rectam ripam habet, dein
                  modico flexu accepto mox paululum eminet, tum reducta iterum iterumque recto
                  margine iacens ad promunturium quod Celticum vocamus extenditur.</p>

               <p n="7">Totam Celtici colunt, sed a Durio ad flexum Grovi, fluuntque per eos Avo,
                  Celadus, Nebis, Minius et cui oblivionis cognomen est Limia. Flexus ipse
                  Lambriacam urbem amplexus recipit fluvios Laeron et Ullam. Partem quae prominet
                  Praesamarchi habitant, perque eos Tamaris et Sars flumina non longe orta
                  decurrunt, Tamaris secundum Ebora portum, Sars iuxta turrem Augusti titulo
                  memorabilem. Cetera super Tamarici Nerique incolunt in eo tractu ultimi. Hactenus
                  enim ad occidentem versa litora pertinent.</p>

               <p n="8">Deinde ad septentriones toto latere terra convertitur a Celtico promunturio
                  ad Pyrenaeum usque. Perpetua eius ora, nisi ubi modici recessus ac parva
                  promunturia sunt, ad Cantabros paene recta est.</p>

               <p n="9">In ea primum Artabri sunt etiamnum Celticae gentis, deinde Astyres. In
                  Artabris sinus ore angusto admissum mare non angusto ambitu excipiens Adrobricam
                  urbem et quattuor amnium ostia incingit: duo etiam inter accolentis ignobilia
                  sunt, per alia Ducanaris exit et Libyca. In Astyrum litore Noega est oppidum, et
                  tres arae quas Sestianas vocant in paene insula sedent et sunt Augusti nomine
                  sacrae inlustrantque terras ante ignobiles.</p>

               <p n="10">At ab eo flumine quod Saliam vocant incipiunt orae paulatim recedere, et
                  latae adhuc Hispaniae magis magisque spatia contrahere, usque adeo semet terris
                  angustantibus, ut earum <del>rerum</del> spatium inter duo maria dimidio minus sit
                  qua Galliam tangunt quam ubi ad occidentem litus exporrigunt.</p>

               <p n="11">Tractum Cantabri et Vardulli tenent: Cantabrorum aliquot populi amnesque
                  sunt sed quorum nomina nostro ore concipi nequeant. Per eundi et Salaenos Saunium,
                  per Autrigones et Orgenomescos Namnasa descendit, et Devales Tritino Bellunte
                  cingit, et Decium Aturia Sonans Sauso et Magrada. Vardulli una gens hinc ad
                  Pyrenaei iugi promunturium pertinens cludit Hispanias.</p>

               <p n="12">Sequitur Galliae latus alterum, cuius ora primo nihil progressa in altum
                  mox tantundem paene in pelagus excedens quantum retro Hispania abscesserat,
                  Cantabricis fit adversa terris, et grandi circuitu adflexa ad occidentem litus
                  advertit. Tunc ad septentriones conversa iterum longo rectoque tractu ad ripas
                  Rheni amnis expanditur.</p>

               <p n="13">Terra est frumenti praecipue ac pabuli ferax et amoena lucis inmanibus.
                  Quidquid ex satis frigoris inpatiens est aegre nec ubique alit, salubris, et noxio
                  genere animalium minime frequens.</p>

               <p n="14">Gentes superbae superstitiosae aliquando etiam immanes adeo, ut hominem
                  optimam et gratissimam diis victimam crederent. Manent vestigia feritatis iam
                  abolitae, atque ut ab ultimis caedibus temperant, ita nihilominus, ubi devotos
                  altaribus admovere, delibant. Habent tamen et facundiam suam magistrosque
                  sapientiae druidas.</p>

               <p n="15">Hi terrae mundique magnitudinem et formam, motus caeli ac siderum et quid
                  dii velint, scire profitentur. Docent multa nobilissimos gentis clam et diu,
                  vicenis annis, aut in specu aut in abditis saltibus. Vnum ex his quae praecipiunt
                  in vulgus effluxit, videlicet ut forent ad bella meliores, aeternas esse animas
                  vitamque alteram ad manes. Itaque cum mortuis cremant ac defodiunt apta
                  viventibus. Olim negotiorum ratio etiam et exactio crediti deferebatur ad inferos,
                  erantque qui se in rogos suorum velut una victuri libenter inmitterent. Regio quam
                  incolunt omnis Comata Gallia. Populorum tria summa nomina sunt, terminanturque
                  fluviis ingentibus. Namque a Pyrenaeo ad Garunnam Aquitani, ab eo ad Sequanam
                  Celtae, inde ad Rhenum pertinent Belgae. Aquitanorum clarissimi sunt Ausci,
                  Celtarum Haedui, Belgarum Treveri, urbesque opulentissimae in Treveris Augusta, in
                  Haeduis Augustodunum, in Auscis Eliumberrum.</p>

               <p n="16">Garunna ex Pyrenaeo monte delapsus, nisi cum hiberno imbre aut solutis
                  nivibus intumuit, diu vadosus et vix navigabilis fertur. At ubi obvius oceani
                  exaestuantis accessibus adauctus est, isdemque retro remeantibus suas illiusque
                  aquas agit, aliquantum plenior, et quanto magis procedit eo latior fit, ad
                  postremum magni freti similis; nec maiora tantum navigia tolerat, verum more etiam
                  pelagi saevientis exsurgens iactat navigantes atrociter, utique si alio ventus
                  alio unda praecipitat.</p>

               <p n="17">In eo est insula Antros nomine, quam pendere et adtolli aquis
                  increscentibus ideo incolae existimant, quia cum videantur editiora quis obiacet,
                  ubi se fluctus implevit, illa operit, haec ut prius tantum ambitur, et quod ea
                  quibus ante ripae collesque ne cernerentur obstiterant, tunc velut ex loco
                  superiore perspicua sunt.</p>

               <p n="18">Ab Garunnae exitu latus illud incipit terrae procurrentis in pelagus et ora
                  Cantabricis adversa litoribus, aliis populis media eius habitantibus, ab Santonis
                  ad Ossismos usque deflexa. Ab illis enim iterum ad septentriones frons litorum
                  respicit, pertinetque ad ultimos Gallicarum gentium Morinos, nec portu quem
                  Gesoriacum vocant quidquam notius habet.</p>

               <p n="19">Rhenus Alpibus decidens prope a capite duos lacus efficit Venetum et
                  Acronum. Mox diu solidus et certo alveo lapsus haud procul a mari huc et illuc
                  dispergitur, sed ad sinistram amnis etiamnum et donec effluat Rhenus, ad dextram
                  primo angustus et sui similis, post ripis longe ac late recedentibus iam non amnis
                  sed ingens lacus ubi campos implevit Flevo dicitur, eiusdemque nominis insulam
                  amplexus fit iterum artior iterumque fluvius emittitur.</p>

               <p n="20">Germania hinc ripis eius usque ad Alpes, a meridie ipsis Alpibus, ab
                  oriente Sarmaticarum confinio gentium, qua septentrionem spectat oceanico litore
                  obducta est.</p>

               <p n="21">Qui habitant immanes sunt animis atque corporibus, et ad insitam feritatem
                  vaste utraque exercent, bellando animos, corpora adsuetudine laborum maxime
                  frigoris. Nudi agunt antequam puberes sint, et longissima apud eos pueritia est.
                  Viri sagis velantur aut libris arborum, quamvis saeva hieme.</p>

               <p n="22">Nandi non patientia tantum illis, studium etiam est. Bella cum finitimis
                  gerunt, causas eorum ex libidine arcessunt, neque inperitandi prolatandique quae
                  possident, nam ne illa quidem enixe colunt, sed ut circa ipsos quae iacent vasta
                  sint.</p>

               <p n="23">Ius in viribus habent, adeo ut ne latrocinii quidem pudeat, tantum
                  hospitibus boni, mitesque supplicibus. Victu ita asperi incultique, ut cruda etiam
                  carne vescantur aut recenti, aut cum rigentem in ipsis pecudum ferarumque coriis,
                  manibus pedibusque subigendo renovarunt.</p>

               <p n="24">Terra ipsa multis inpedita fluminibus, multis montibus aspera et magna ex
                  parte silvis ac paludibus invia. Paludium Suesia, Metia et Melsyagum maximae,
                  silvarum Hercynia et aliquot sunt, quae nomen habent, sed illa dierum sexaginta
                  iter occupans, ut maior aliis ita notior.</p>

               <p n="25">Montium altissimi Taunus et Retico, nisi quorum nomina vix est eloqui ore
                  Romano. Amnium in alias gentes exeuntium Danuvius et Rhodanus, in Rhenum Moenis et
                  Lupia, in oceanum Amissis, Visurgis et Albis clarissimi.</p>

               <p n="26">Super Albim Codanus ingens sinus magnis parvisque insulis refertus est. Hac
                  re mare quod gremio litorum accipitur nusquam late patet nec usquam mari simile,
                  verum aquis passim interfluentibus ac saepe transgressis vagum atque diffusum
                  facie amnium spargitur; qua litora adtingit, ripis contentum insularum non longe
                  distantibus et ubique paene tantundem, it angustum et par freto, curvansque se
                  subinde longo supercilio inflexum est.</p>

               <p n="27">In eo sunt Cimbri et Teutoni, ultra ultimi Germaniae Hermiones.</p>

               <p n="28">Sarmatia intus quam ad mare latior, ab his quae secuntur Vistula amne
                  discreta, qua retro abit usque ad Histrum flumen inmittitur. Gens habitu armisque
                  Parthicae proxima, verum ut caeli asperioris ita ingenii.</p>

               <p n="29">Non se urbibus tenent et ne statis quidem sedibus. Vt invitavere pabula, ut
                  cedens ut sequens hostis exegit, ita res opesque secum trahens semper castra
                  habitant; bellatrix libera indomita et usque eo inmanis atque atrox, ut feminae
                  etiam bella cum viris ineant; atque ut habiles sint, natis statim dextra aduritur
                  mamma. Inde expedita in ictus manus quae exseritur, virile fit pectus.</p>

               <p n="30">Arcus tendere equitare venari puellaria pensa sunt; ferire hostem adultarum
                  stipendium est, adeo ut non percussisse pro flagitio habeatur, sitque eis poenae
                  virginitas.</p>

               <p n="31">Inde Asiae confinia, nisi ubi perpetuae hiemes sedent et intolerabilis
                  rigor, Scythici populi incolunt, fere omnes et in unum Belcae adpellati. In
                  Asiatico litore primi Hyperborei super aquilonem Riphaeosque montes sub ipso
                  siderum cardine iacent; ubi sol non cotidie ut nobis sed primum verno aequinoctio
                  exortus, autumnali demum occidit; ideo sex mensibus dies et totidem aliis nox
                  usque continua est.</p>

               <p n="32">Terra angusta aprica per se fertilis. Cultores iustissimi et diutius quam
                  ulli mortalium et beatius vivunt. Quippe festo semper otio laeti non bella novere
                  non iurgia, sacris operati maxime Apollinis, quorum primitias Delon misisse initio
                  per virgines suas, deinde per populos subinde tradentes ulterioribus, moremque eum
                  diu et donec vitio gentium temeratus est servasse referuntur. Habitant lucos
                  silvasque, et ubi eos vivendi satietas magis quam taedium cepit, hilares redimiti
                  sertis semet ipsi in pelagus ex certa rupe praecipitant.</p>

               <p n="33">Id eis funus eximium est. Mare Caspium ut angusto ita longo etiam freto
                  primum terras quasi fluvius inrumpit, atque ubi recto alveo influxit, in tres
                  sinus diffunditur: contra os ipsum in Hyrcanium, ad sinistram in Scythicum, ad
                  dextram in eum quem proprie totius nomine Caspium adpellant; omne atrox saevum
                  sine portibus, procellis undique expositum, ac beluis magis quam cetera refertum
                  et ideo minus navigabile. Ad introeuntium dextram Scythae Nomades freti litoribus
                  insident.</p>

               <p n="34">Intus sunt ad Caspium sinum Caspii et Amazones sed quas Sauromatidas
                  adpellant, ad Hyrcanium Albani et Moschi et Hyrcani, in Scythico Amardi et Pestici
                  et iam ad fretum Derbices. Multi in eo sinu magni parvique amnes fluunt, sed qui
                  famam habeat ex Ceraunis montibus uno alveo descendit, duobus exit in Caspium.</p>

               <p n="35">Araxes Tauri latere demissus, quoad campos Armeniae secat, labitur placidus
                  et silens, neque in utram partem eat, quamquam intuearis, manifestus; cum in
                  asperiora devenit, hinc atque illinc rupibus pressus, et quanto angustior tanto
                  magis pernix frangit se subinde ad opposita cautium, atque ob id ingenti cum
                  murmure sonansque devolvitur, adeo citus, ut qua ex praecipiti in subiecta casurus
                  est, non declinet statim undam, sed ultra quam canalem habet evehat, plus iugeri
                  spatio sublimis et aquis pendentibus semet ipse sine alveo ferens; deinde ubi
                  incurvus arcuatoque amne descendit, fit tranquillus, iterumque per campos tacitus
                  et vix fluens in id litus elabitur. Cyrus et Cambyses ex radicibus Coraxici montis
                  vicinis fontibus editi <del>et</del> in diversa abeunt, perque Hiberas et Hyrcanos
                  diu et multum distantibus alveis defluunt, post non longe a mari eodem lacu
                  accepti in Hyrcanium sinum uno ore perveniunt.</p>



               <p n="36">Iaxartes et Oxos per deserta Scythiae ex Sugdianorum regionibus in
                  Scythicum exeunt, ille suo fonte grandis, hic incursu aliorum grandior, et
                  aliquamdiu ad occasum ab oriente occurrens iuxta Dahas primum inflectitur,
                  cursuque ad septentrionem converso inter Amardos et Pesticos os aperit. Silvae
                  alia quoque dira animalia verum et tigres ferunt utique Hyrcaniae, saevum ferarum
                  genus et usque eo pernix, ut illis longe quoque praegressum equitem consequi nec
                  tantum semel sed aliquotiens etiam cursu unde coeperit subinde repetito solitum et
                  facile sit. Causa ex eo est, quod ubi ille interceptos earum catulos citus coepit
                  avehere, et rabiem adpropinquantium astu frustraturus unum de pluribus omisit, hae
                  proiectum excipiunt et ad cubilia sua referunt, rursumque et saepius remeant atque
                  idem efficiunt, donec ad frequentiora quam adire audeant profugus raptor
                  evadat.</p>

               <p n="37">Vltra Caspium sinum quidnam esset, ambiguum aliquamdiu fuit, idemne oceanus
                  an tellus infesta frigoribus sine ambitu ac sine fine proiecta.</p>

               <p n="38">Sed praeter physicos Homerumque qui universum orbem mari circumfusum esse
                  dixerunt, Cornelius Nepos ut recentior, auctoritate sic certior; testem autem rei
                  Quintum Metellum Celerem adicit, eumque ita rettulisse commemorat: cum Galliae pro
                  consule praeesset, Indos quosdam a rege Botorum dono sibi datos; unde in eas
                  terras devenissent requirendo cognosse, vi tempestatium ex Indicis aequoribus
                  abreptos, emensosque quae intererant, tandem in Germaniae litora exisse. Restat
                  ergo pelagus, sed reliqua lateris eiusdem adsiduo gelu durantur et ideo deserta
                  sunt.</p>

               <p n="39">His oris quas angulo Baeticae adhuc usque perstrinximus multae ignobiles
                  insulae et sine nominibus etiam adiacent, sed earum quas praeterire non libeat
                  Gades fretum adtingit, eaque angusto spatio et veluti flumine a continenti
                  abscissa qua terris propior est paene rectam ripam agit, qua oceanum spectat
                  duobus promunturiis evecta in altum, medium litus abducit, et fert in altero cornu
                  eiusdem nominis urbem opulentam, in altero templum Aegyptii Herculis, conditoribus
                  religione vetustate opibus inlustre. Tyrii constituere; cur sanctum sit, ossa eius
                  ibi sita efficiunt; annorum quis manet ab Iliaca tempestate principia sunt; opes
                  tempus aluit. In Lusitania Erythia est quam Geryonae habitatam accepimus, aliaeque
                  sine certis nominibus; adeo agri fertiles, ut cum semel sata frumenta sint,
                  subinde recidivis seminibus segetem novantibus, septem minime, interdum plures
                  etiam messes ferant. In Celticis aliquot sunt, quas quia plumbo abundant uno omnes
                  nomine Cassiteridas adpellant.</p>

               <p n="40">Sena in Britannico mari Ossismicis adversa litoribus, Gallici numinis
                  oraculo insignis est, cuius antistites perpetua virginitate sanctae numero novem
                  esse traduntur: Gallizenas vocant, putantque ingeniis singularibus praeditas maria
                  ac ventos concitare carminibus, seque in quae velint animalia vertere, sanare quae
                  apud alios insanabilia sunt, scire ventura et praedicare, sed nonnisi dedita
                  navigantibus, et in id tantum, ut se consulerent profectis.</p>

               <p n="41">Britannia qualis sit qualesque progeneret, mox certiora et magis explorata
                  dicentur. Quippe tamdiu clausam aperit ecce principum maximus, nec indomitarum
                  modo ante se verum ignotarum quoque gentium victor, propriarum rerum fidem ut
                  bello affectavit, ita triumpho declaraturus portat. ceterum ut adhuc habuimus,
                  inter septentrionem occidentemque proiecta grandi angulo Rheni ostia prospicit,
                  dein obliqua retro latera abstrahit, altero Galliam altero Germaniam spectans, tum
                  rursus perpetuo margine directi litoris ab tergore abducta iterum se in diversos
                  angulos cuneat triquetra et Siciliae maxime similis, plana ingens fecunda, verum
                  iis quae pecora quam homines benignius alant.</p>

               <p n="42">Fert nemora saltusque, ac praegrandia flumina, alternis motibus modo in
                  pelagus modo retro fluentia et quaedam gemmas margaritasque generantia. Fert
                  populos regesque populorum, sed sunt inculti omnes, atque ut longius a continenti
                  absunt ita magis aliarum opum ignari, tantum pecore ac finibus dites, - incertum
                  ob decorem an quid aliud - vitro corpora infecti.</p>

               <p n="43">Causas tamen bellorum et bella contrahunt ac se frequenter invicem
                  infestant, maxime inperitandi cupidine studioque ea prolatandi quae possident.
                  Dimicant non equitatu modo aut pedite, verum et bigis et curribus Gallice armatis:
                  covinnos vocant, quorum falcatis axibus utuntur. super Britanniam Iuverna est
                  paene par spatio, sed utrimque aequali tractu litorum oblonga, caeli ad maturanda
                  semina iniqui, verum adeo luxuriosa herbis non laetis modo sed etiam dulcibus, ut
                  se exigua parte diei pecora impleant, et nisi pabulo prohibeantur, diutius pasta
                  dissiliant. Cultores eius inconditi sunt et omnium virtutium ignari
                     <add>magis</add> quam aliae gentes <del>aliquatenus tamen gnari</del>, pietatis
                  admodum expertes.</p>



               <p n="44">Triginta sunt Orcades angustis inter se diductae spatiis, septem Haemodae
                  contra Germaniam vectae. In illo sinu quem Codanum diximus ex iis Scadinavia, quam
                  adhuc Teutoni tenent, et ut fecunditate alias ita magnitudine antestat.</p>

               <p n="45">Quae Sarmatis adversa sunt ob alternos accessus recursusque pelagi, et quod
                  spatia quis distant modo operiuntur undis modo nuda sunt, alias insulae videntur
                  alias una et continens terra.</p>

               <p n="46">In his esse Oeonas, qui ovis avium palustrium et avenis tantum alantur,
                  esse equinis pedibus Hippopodas et Panotios, quibus magnae aures et ad ambiendum
                  corpus omne patulae - nudis alioquin - pro veste sint, praeterquam quod fabulis
                  traditur, <add>apud</add> auctores etiam - quos sequi non pigeat - invenio.</p>

               <p n="47">Thyle Belcarum litori adposita est, Grais et nostris celebrata carminibus.
                  In ea, quod ibi sol longe occasurus exsurgit, breves utique noctes sunt, sed per
                  hiemem sicut aliubi obscurae, aestate lucidae, quod per id tempus iam se altius
                  evehens, quamquam ipse non cernatur, vicino tamen splendore proxima inlustrat, per
                  solstitium vero nullae, quod tum iam manifestior non fulgorem modo sed sui quoque
                  partem maximam ostentat.</p>

               <p n="48">Talge in Caspio mari sine cultu fertilis, omni fruge ac fructibus abundans,
                  sed vicini populi quae gignuntur adtingere nefas et pro sacrilegio habent, diis
                  parata existimantes diisque servanda. Aliquot et illis oris quas desertas diximus
                  aeque desertae adiacent, quas sine propriis nominibus Scythicas vocant.</p>

               <p n="49">Ab his in Eoum mare cursus inflectitur, inque oram terrae spectantis
                  orientem. Pertinet haec a Scythico promunturio ad Colida primum ob nives invia,
                  deinde ob inmanitatem habitantium inculta. Scythae sunt Androphagoe et Sacae,
                  distincti regione, quia feris scatet, inhabitabili.</p>

               <p n="50">Vasta deinde iterum loca beluae infestant, usque ad montem mari inminentem
                  nomine Tabim. Longe ab eo Taurus adtollitur. Seres intersunt, genus plenum
                  iustitiae, et commercio quod rebus in solitudine relictis absens peragit
                  notissimum.</p>

               <p n="51">India non Eoo tantum adposita pelago, sed et ei quod ad meridiem spectans
                  Indicum diximus, et hinc Tauri iugis, ab occidente Indo finita tantum spatium
                  litoris occupat, quantum per sexaginta dies noctesque velificantibus cursus est;
                  ita multum a nostris abducta regionibus, ut in aliqua parte eius neuter septentrio
                  adpareat, aliterque quam in aliis oris umbrae rerum ad meridiem iaceant.</p>

               <p n="52">Ceterum fertilis, et vario genere hominum aliorumque animalium scatet. Alit
                  formicas non minores maximis canibus, quas more gryporum aurum penitus egestum cum
                  summa pernicie adtingentium custodire commemorant; immanes et serpentes alit, qui
                  et elephantos morsu atque ambitu corporis adficiant; tam pinguis alicubi et tam
                  feracis soli, ut in eo mella frondibus defluant, lanas silvae ferant, harundinum
                  fissa internodia veluti navigia binos et quaedam ternos etiam vehant.</p>

               <p n="53">Cultorum habitus moresque dissimiles. Lino alii vestiuntur aut lanis quas
                  diximus, alii avium ferarumque pellibus; pars nudi agunt, pars tantum obscena
                  velati; alii humiles parvique, alii ita proceri et corpore ingentes, ut elephantis
                  etiam et ibi maximis sicut nos equis facile atque habiliter utantur.</p>

               <p n="54">Quidam nullum animal occidere, nulla carne vesci optimum existimant,
                  quosdam tantum pisces alunt. Quidam proximos parentes priusquam annis aut
                  aegritudine in maciem eant velut hostias caedunt, caesorumque visceribus epulari
                  fas et maxime pium est.</p>

               <p n="55">At ubi senectus aut morbus incessit, procul a ceteris abeunt mortemque in
                  solitudine nihil anxii exspectant. Prudentiores et quibus ars studiumque
                  sapientiae contingit non exspectant eam, sed ingerendo semet ignibus laeti et cum
                  gloria arcessunt.</p>

               <p n="56">Vrbium quas incolunt - sunt autem plurimae - Nysa est clarissima et maxima,
                  montium Meros Iovi sacer. Famam hinc praecipuam habent; in illa genitum, in huius
                  specu Liberum arbitrantur esse nutritum, unde Graecis auctoribus ut femori Iovis
                  insitum dicerent aut materia ingessit aut error.</p>

               <p n="57">Oras tenent a Tamo ad Gangen Palibotri, a Gange ad Colida, nisi ubi magis
                  quam ut habitetur exaestuat, atrae gentes et quodammodo Aethiopes. Ab Colide ad
                  Indum recta sunt litora, timidique populi et marinis opibus adfatim dites.</p>

               <p n="58">Tamus promunturium est, quod Taurus adtollit, Colis alter <add>Eo</add>ae
                  partis angulus initiumque lateris ad meridiem versi, Ganges et Indus amnes. Ille
                  multis fontibus in Haemode monte conceptus, simul unum alveum fecit, fit omnium
                  maximus et alicubi latius, qua angustissime fluit decem milia passuum patens, in
                  septem ora dispergitur.</p>

               <p n="59">Indus ex monte Propaniso exortus et alia quidem flumina admittit, sed
                  clarissima Cophen, Acesinum, Hydaspen, conceptamque pluribus alveis undam lato
                  spatio trahit. Hinc paene Gangen magnitudine exaequat. Post ubi saepe aliquot
                  magnis flexibus cinxit iugum ingens, iterum rectus solidusque descendit, donec ad
                  laevam dextramque se diducens duobus ostiis longe distantibus exeat.</p>

               <p n="60">Ad Tamum insula est Chryse, ad Gangen Argyre: altera aurei soli - ita
                  veteres tradidere - altera argentei, atque ut maxime videtur, aut ex re nomen aut
                  ex vocabulo fabula est. Taprobane aut grandis admodum insula aut prima pars orbis
                  alterius. Id parcius dicitur, sed quia habitatur nec quisquam circum eam isse
                  traditur, prope verum est.</p>

               <p n="61">Contra Indi ostia illa sunt quae vocant Solis adeo inhabitabilia, ut
                  ingressos vis circumfusi aeris exanimet confestim, et inter ipsa ostia Patalene
                  regio, ob aestus intolerabilis alicubi cultoribus egens. <add>Ariane</add> inde ad
                  principia Rubri maris pertinet ipsa invia atque deserta; humus cineri magis fit
                  quam pulveri similis, ideoque per eam rara et non grandia flumina emanant, quorum
                  Tuberonem et Arusacen notissima accepimus.</p>

               <p n="62">Rubrum mare Graeci, sive quia eius coloris est sive quod ibi Erythras
                  regnavit Erythran thalassan appellant: procellosum asperum mare, profundum et
                  magnorum animalium magis quam cetera capax. Primo recedentis oras aequabiliter
                  impellit, et ut non iret interius, aliquantum patens sinus erat. Sed quas ripas
                  inflexerat bis inrumpit, duosque iterum sinus aperit:</p>

               <p n="63">Persicus vocatur dictis regionibus propior, Arabicus ulterior. Persicus qua
                  mare accipit utrimque rectis lateribus grande ostium quasi cervice conplectitur,
                  dein terris in omnem partem vaste et aequa portione cedentibus magno litorum orbe
                  pelagus incingens reddit formam capitis humani. Arabici et os artius et latitudo
                  minor est, maior aliquanto recessus et multo magis longa latera. Init penitus
                  introrsusque, dum Aegyptum paene et montem Arabiae Casium adtingat, quodam
                  fastigio minus ac minus latus, et quo magis penetrat angustior.</p>

               <p n="64">Ab his quae diximus ad sinum Persicum, nisi ubi Chelonophagi morantur,
                  deserta sunt. In ipso Carmanii <add>in</add>navigantium dextera positi sine veste
                  ac fruge, sine pecore ac sedibus piscium cute se velant, carne vescuntur, praeter
                  capita toto corpore hirsuti. Interiora Cedrosi, dehinc Persae habitant.</p>

               <p n="65">Saetis per Carmanios, supra Sandis et Corios effluunt. In parte quae pelagi
                  ostio adversa est Babyloniorum fines Chaldaeorumque sunt, et duo clari amnes
                  Tigris Persidi propior, ulterior Euphrates.</p>

               <p n="66">Tigris ut natus est ita descendens usque in litora permeat. Euphrates
                  immani ore aperto non exit tantum unde oritur, sed et vaste quoque decidit, nec
                  secat continuo agros, late diffusus in stagna, diu sedentibus aquis piger et sine
                  alveo patulus, post ubi marginem rupit vere fluvius, acceptisque ripis celer et
                  fremens per Armenios et Cappadocas occidentem petit, ni Taurus obstet in nostra
                  maria venturus.</p>

               <p n="67">Inde ad meridiem avertitur, et primum Syros tunc Arabas ingressus non
                  perdurat in pelagus, verum ingens modo et navigabilis, inde tenuis rivus despectus
                  emoritur, et nusquam manifesto exitu effluit ut alii amnes sed deficit.</p>

               <p n="68">Alterum latus ambit plaga, quae inter utrumque pelagus excurrit. Arabia
                  dicitur, cognomen Eudaemon, angusta, verum cinnami et turis aliorumque odorum
                  maxime ferax. Maiorem Sabaei tenent partem, ostio proximam et Carmaniis contrariam
                  Macae. Frontem quae inter ostia ostenditur silvae cautesque exasperant. Aliquot
                  sunt in medio insulae sitae, Ogyris quod in ea Erythrae regis monimentum est magis
                  clara quam ceterae.</p>

               <p n="69">Alterum sinum undique Arabes incingunt. Ab ea parte quae introeuntibus
                  dextra est urbes sunt Charra et Arabia et Gadanus, in altera ab intimo angulo
                  prima Berenice inter Heroopoliticum et Strobilum, deinde inter promunturia
                  Maenorenon et Coloba Philoteris et Ptolemais, ultra Arsinoe et alia Berenice, tum
                  silva quae hebenum odoresque generat, et manu factus amnis, ideoque referendus
                  quod ex Nili alveo dioryge adductus.</p>

               <p n="70">Extra sinum, verum in flexu tamen etiamnum Rubri maris pars bestiis infesta
                  ideoque deserta est, partem Panchai habitant, hi quos ex facto quia serpentibus
                  vescuntur Ophiophagos vocant. Fuere interius Pygmaei, minutum genus et quod pro
                  satis frugibus contra grues dimicando defecit.</p>

               <p n="71">Sunt multa volucrum multa serpentium genera: de serpentibus memorandi
                  maxime, quos parvos admodum et veneni praesentis certo anni tempore ex limo
                  concretarum paludium emergere, in magno examine volantes Aegyptum tendere, atque
                  in ipso introitu finium ab avibus quas ibidas appellant adverso agmine excipi
                  pugnaque confici traditum est.</p>

               <p n="72">De volucribus praecipue referenda Phoenix, semper unica; non enim coitu
                  concipitur partuve generatur, sed ubi quingentorum annorum aevo perpetua duravit,
                  super exaggeratam variis odoribus struem sibi ipsa incubat solviturque;</p>

               <p n="73">dein putrescentium membrorum tabe concrescens ipsa se concipit atque ex se
                  rursus renascitur. Cum adolevit, ossa pristini corporis inclusa murra Aegyptum
                  exportat et in urbe quam Solis adpellant flagrantibus arae bustis inferens
                  memorando funere consecrat. Ipsum promunturium quo id mare cluditur Aceraunis
                  saltibus invium est.</p>

               <p n="74">Aethiopes ultra sedent; Meroen habent terram, quam Nilus primo ambitu
                  amplexus insulam facit: pars quia vitae spatium dimidio fere quam nos longius
                  agunt Macrobii, pars quia ex Aegypto advenere dicti Automoles: pulchri forma et
                  qui corporis viriumque veneratores <add>sunt</add> veluti optimarum alii
                  virtutium.</p>

               <p n="75">Illis mos est cui potissimum pareant specie ac viribus legere. Apud hos
                  plus auri quam aeris est: ideo quod minus est pretiosius censent. Aere exornantur,
                  auro vincla sontium fabricant.</p>

               <p n="76">Est locus adparatis epulis semper refertus: quia ut libet vesci volentibus
                  licet, Heliu trapezan adpellant, et quae passim adposita sunt adfirmant innasci
                  subinde divinitus.</p>

               <p n="77">Est lacus quo perfusa corpora quasi uncta pernitent: bibitur idem; adeo est
                  liquidus et ad sustinenda quae incidunt aut inmittuntur infirmus, ut folia etiam
                  proximis decisa frondibus non innatantia ferat sed pessum et penitus accipiat.
                  Sunt et saevissimae ferae omni colore varii lycaones et quales accepimus
                  sphinges.</p>

               <p n="78">Sunt mirae aves cornutae tragopanes et equinis auribus pegasi. Ceterum oras
                  ad eurum sequentibus nihil memorabile occurrit. Vasta omnia vastis praecisa
                  montibus ripae potius sunt quam litora. Inde ingens et sine cultoribus tractus.
                  Dubium aliquandiu fuit, essetne ultra pelagus caperetne terra circuitum an
                  exhausto fluctu sine fine se Africa extenderet:</p>

               <p n="79">verum et <del>si</del> Hanno Carthaginiensis exploratum missus a suis, cum
                  per oceani ostium exisset magnam partem eius circumvectus, non se mari sed
                  commeatu defecisse memoratu rettulerat, et Eudoxus quidam avorum nostrorum
                  temporibus cum Lathyrum regem Alexandriae profugeret, Arabico sinu egressus per
                  hoc pelagus, ut Nepos adfirmat, Gades usque pervectus est:</p>



               <p n="80">ideo eius orae notae sunt aliqua. Sunt autem trans ea quae deserta modo
                  diximus muti populi et quibus pro eloquio nutus est, alii sine sono linguae, alii
                  sine linguis, alii labris etiam cohaerentibus, nisi quod sub naribus etiam fistula
                  est per quam bibere avenis, et cum incessit libido vescendi, grana singula frugum
                  passim nascentium absorbere dicuntur. Sunt quibus ante adventum Eudoxi adeo
                  ignotus ignis fuit adeoque visus mirum in modum placuit, ut amplecti etiam flammas
                  et ardentia sinu abdere donec noceret maxime libuerit.</p>

               <p n="81">Super eos grandis litoris flexus grandem insulam includit, in qua tantum
                  feminas esse narrant toto corpore hirsutas et sine coitu marum sua sponte
                  fecundas, adeo asperis efferisque moribus, ut quaedam contineri ne reluctentur vix
                  vinculis possint.</p>

               <p n="82">Hoc Hanno rettulit et quia detracta occisis coria pertulerat, fides habita
                  est. Vltra hunc sinum mons altus, ut Graeci vocant Theon <add>ochema</add>,
                  perpetuis ignibus flagrat.</p>

               <p n="83">Vltra montem viret collis longo tractu longis litoribus obductus, unde
                  visuntur patentes magis campi quam ut perspici possint <add>Aegi</add>panum
                  Satyrorumque. hinc opinio causae fidem cepit, quod cum in his nihil culti sit,
                  nullae habitantium sedes, nulla vestigia, solitudo in diem vasta et silentium
                  vastius, nocte crebri ignes micant et veluti castra late iacentia ostenduntur,
                  crepant cymbala et tympana, audiunturque tibiae sonantes maius humanis.</p>

               <p n="84">Tunc rursus Aethiopes, nec iam dites quos diximus, nec ita corporibus
                  similes, sed minores incultique sunt et nomine Hesperio<add>e</add>. in horum
                  finibus fons est quem Nili esse aliqua credibile est: Nuchul ab incolis dicitur,
                  et videri potest non alio nomine adpellari sed a barbaro ore corruptus. Alit et
                     <add>pa</add>pyrum et minora quidem eiusdem tamen generis animalia. Aliis
                  amnibus in oceanum vergentibus solus in mediam regionem et ad orientem abit, et
                  quonam exeat, incertum est. Inde colligitur Nilum hoc fonte conceptum actumque
                  aliquandiu per invia et ideo ignotum, iterum se ubi adiri possit ostendere;
                  ceterum spatio quo absconditur effici, ut hic alio cedere, ille aliunde videatur
                  exsurgere.</p>

               <p n="85">Catoblepas non grandis fera, verum grande et praegrave caput aegre
                  sustinens, atque ob id in terram plurimum ore conversa apud hos gignitur, ob vim
                  singularem magis etiam referenda, quod cum impetu morsuque nihil umquam saeviat,
                  oculos eius vidisse mortiferum.</p>

               <p n="86">Contra eosdem sunt insulae Gorgades, domus ut aiunt aliquando Gorgonum.
                  Ipsae terrae promunturio cui Hesperu ceras nomen est finiuntur.</p>

               <p n="87">Inde incipit frons illa quae in occidentem vergens mari Atlantico adluitur.
                  Prima eius Aethiopes tenent, media nulli; nam aut exusta sunt aut harenis obducta
                  aut infesta serpentibus. Exustis insulae adpositae sunt quas Hesperidas tenuisse
                  memoratur. In harenis mons est Atlas, de se consurgens, verum incisis undique
                  rupibus praeceps, invius, et quo magis surgit exilior, qui quod altius quam
                  conspici potest usque in nubila erigitur, caelum et sidera non tangere modo
                  vertice sed sustinere quoque dictus est. Contra Fortunatae insulae abundant sua
                  sponte genitis, et subinde aliis super alia innascentibus nihil sollicitos alunt,
                  beatius quam aliae urbes excultae. Vna singulari duorum fontium ingenio maxime
                  insignis: alterum qui gustavere risu solvuntur in mortem; ita adfectis remedium
                  est ex altero bibere.</p>

               <p n="88">Ab eo tractu quem ferae infestant proximi sunt Himantopodes inflexi lentis
                  cruribus, quos serpere potius quam ingredi referunt, dein Pharusii, aliquando
                  tendente ad Hesperidas Hercule dites, nunc inculti, et nisi quod pecore aluntur
                  admodum inopes.</p>

               <p n="89">Hinc iam laetiores agri amoenique saltus citro terebintho ebore abundant.
                  Nigritarum Gaetulorumque passim vagantium ne litora quidem infecunda sunt, purpura
                  et murice efficacissimis ad tinguendum, et ubique quod tinxere clarissimum.</p>

               <p n="90">Reliqua est ora Mauretaniae exterior, et in finem sui fastigantis se
                  Africae novissimus angulus, isdem opibus sed minus dives. Ceterum solo etiam
                  ditior et adeo est fertilis, ut frugum genera non cum serantur modo benignissime
                  procreet, sed quaedam profundat etiam non sata.</p>

               <p n="91">Hic Antaeus regnasse dicitur et signum quoque fabulae clarum prorsus
                  ostenditur collis modicus resupini hominis imagine iacentis, illius ut incolae
                  ferunt tumulus: unde ubi aliqua pars eruta est solent imbres spargi, et donec
                  effossa repleantur eveniunt.</p>

               <p n="92">Hominum pars silvas frequentant, minus quam quos modo diximus vagi, pars in
                  urbibus agunt, quarum ut inter parvas opulentissimae habentur procul a mari Gilda,
                  Volubilis, Banasa, propius autem Sala et Lixos flumini Lixo proxima. Vltra est
                  colonia et fluvius Gna et unde initium fecimus Ampelusia in Nostrum iam fretum
                  vergens promontorium, operis huius atque Atlantici litoris terminus. </p>
            </div>
         </div>
      </body>
   </text>
</TEI>
